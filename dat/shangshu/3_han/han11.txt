 說 命 上 

高 宗 夢 得 說 使 百 工 營 求 諸 野 得 諸 傅 巖 作 說 命 三 篇 。

王 宅 憂 亮 陰 三 祀 。 既 免 喪 其 惟 弗 言 群 臣 咸 諫 于 王 曰 嗚 呼 ！ 知 之 曰 明 哲 明 哲 實 作 則 。 天子 惟 君 萬 邦 百 官 承 式 王 言 惟 作 命 不 言 臣 下 罔 攸 稟 令 。 

王 庸 作 書 以 誥 曰 以 台 正 于 四 方 惟 恐 德 弗 類 茲 故 弗 言 。 恭 默 思 道 夢 帝 賚 予 良 弼 其 代 予 言 。 乃 審 厥 象 俾 以 形 旁 求 于 天下 。 說 築 傅 巖 之 野 惟 肖 。 爰 立 作 相 。 王 置 諸 其 左 右 。

命 之 曰 朝 夕 納 誨 以 輔 台 德 。 若 金 用 汝 作 礪 若 濟 巨 川 用 汝 作 舟 楫 若 歲 大 旱 用 汝 作 霖 雨 。 啟 乃 心 沃 朕 心 若 藥 弗 瞑 眩 厥 疾 弗 瘳 若 跣 弗 視 地 厥 足 用 傷 。 惟 暨 乃 僚 罔 不 同 心 以 匡 乃 辟 。 俾 率 先 王 迪 我 高 后 以 康 兆 民 。 嗚 呼 ！ 欽 予 時 命 其 惟 有 終 。 

說 復 于 王 曰 惟 木 從 繩 則 正 后 從 諫 則 聖 。 后 克 聖 臣 不 命 其 承 疇 敢 不 祗 若 王 之 休 命 ？ 