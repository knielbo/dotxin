 泰 誓 中 

惟 戊 午 王 次 于 河 朔 群 后 以 師 畢 會 。 王 乃 徇 師 而 誓 曰 嗚 呼 ！ 西 土 有 眾 咸 聽 朕 言 。

我 聞 吉 人 為 善 惟 日 不 足 。 凶 人 為 不 善 亦 惟 日 不 足 。 今 商 王 受 力 行 無 度 播 棄 犁 老 暱 比 罪 人 。 淫 酗 肆 虐 臣 下 化 之 朋 家 作 仇 脅 權 相 滅 。 無 辜 籲 天 穢 德 彰 聞 。

惟 天 惠 民 惟 辟 奉 天 。 有 夏 桀 弗 克 若 天 流 毒 下 國 。 天 乃 佑 命 成 湯 降 黜 夏 命 。 惟 受 罪 浮 于 桀 。 剝 喪 元 良 賊 虐 諫 輔 。 謂 己 有 天 命 謂 敬 不 足 行 謂 祭 無 益 謂 暴 無 傷 。 厥 監 惟 不 遠 在 彼 夏 王 。 天 其 以 予 乂 民 朕 夢 協 朕 卜 襲 于 休 祥 戎 商 必 克 。

受 有 億 兆 夷 人 離 心 離 德 。 予 有 亂 臣 十 人 同 心 同 德 。 雖 有 周 親 不 如 仁 人 。 天 視 自 我 民 視 天 聽 自 我 民 聽 。 百 姓 有 過 在 予 一 人 今 朕 必 往 。 我 武 維 揚 侵 于 之 疆 取 彼 凶 殘 。 我 伐 用 張 于 湯 有 光 。 勖 哉 夫 子 ！ 罔 或 無 畏 寧 執 非 敵 。 百 姓 懍 懍 若 崩 厥 角 。 嗚 呼 ！ 乃 一 德 一 心 立 定 厥 功 惟 克 永 世 。 