 微 子 

殷 既 錯 天 命 微 子 作 誥 父 師 少 師 。

微 子 若 曰 父 師 少 師 ！ 殷 其 弗 或 亂 正 四 方 。 我 祖 厎 遂 陳 于 上 我 用 沈 酗 于 酒 用 亂 敗 厥 德 于 下 。 殷 罔 不 小 大 好 草 竊 奸 宄 。 卿 士 師 師 非 度 。 凡 有 辜 罪 乃 罔 恆 獲 小 民 方 興 相 為 敵 仇 。 今 殷 其 淪 喪 若 涉 大 水 其 無 津 涯 。 殷 遂 喪 越 至 于 今 ！ 

曰 父 師 少 師 我 其 發 出 狂 ？ 吾 家 耄 遜 于 荒 ？ 今 爾 無 指 告 予 顛 隮 若 之 何 其 ？ 

父 師 若 曰 王 子 ！ 天 毒 降 災 荒 殷 邦 方 興 沈 酗 于 酒 乃 罔 畏 畏 咈 其 耇 長 舊 有 位 人 。 今 殷 民 乃 攘 竊 神祇 之 犧 牷 牲 用 以 容 將 食 無 災 。 降 監 殷 民 用 乂 仇 斂 召 敵 仇 不 怠 。 罪 合 于 一 多 瘠 罔 詔 。 商 今 其 有 災 我 興 受 其 敗 商 其 淪 喪 我 罔 為 臣 僕 。 詔 王 子 出 迪 我 舊 云 刻 子 。 王 子 弗 出 我 乃 顛 隮 。 自 靖 人 自 獻 于 先 王 我 不 顧 行 遁 。 