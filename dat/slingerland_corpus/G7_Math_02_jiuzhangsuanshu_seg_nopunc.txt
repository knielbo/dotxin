 方 田 

今 有 田 廣 十 五 步 從 十 六 步 。 問 為 田 幾 何 ？

答 曰 一 畝 。

又 有 田 廣 十 二 步 從 十 四 步 。 問 為 田 幾 何 ？

答 曰 一 百 六 十 八 步 。

方 田 術 曰 廣 從 步 數 相 乘 得 積 步 。 以 畝 法 二 百 四 十 步 除 之 即 畝 數 。 百 畝 為 一 頃 。

今 有 田 廣 一 里 從 一 里 。 問 為 田 幾 何 ？

答 曰 三 頃 七 十 五 畝 。

又 有 田 廣 二 里 從 三 里 。 問 為 田 幾 何 ？

答 曰 二 十 二 頃 五 十 畝 。

里 田 術 曰 廣 從 里 數 相 乘 得 積 里 。 以 三 百 七 十 五 乘 之 即 畝 數 。

今 有 十 八 分 之 十 二 。 問 約 之 得 幾 何 ？

答 曰 三 分 之 二 。

又 有 九 十 一 分 之 四 十 九 。 問 約 之 得 幾 何 ？

答 曰 十 三 分 之 七 。

約 分 術 曰 可 半 者 半 之 不 可 半 者 副 置 分 母 子 之 數 以 少 減 多 更 相 減 損 求 其 等 也 。 以 等 數 約 之 。

今 有 三 分 之 一 五 分 之 二 。 問 合 之 得 幾 何 ？

答 曰 十 五 分 之 十 一 。

又 有 三 分 之 二 七 分 之 四 九 分 之 五 。 問 合 之 得 幾 何 ？

答 曰 得 一 六 十 三 分 之 五 十 。

又 有 二 分 之 一 三 分 之 二 四 分 之 三 五 分 之 四 。 問 合 之 得 幾 何 ？

答 曰 得 二 六 十 分 之 四 十 三 。

合 分 術 曰 母 互 乘 子 并 以 為 實 母 相 乘 為 法 實 如 法 而 一 。 不 滿 法 者 以 法 命 之 。 其 母 同 者 直 相 從 之 。

今 有 九 分 之 八 減 其 五 分 之 一 。 問 餘 幾 何 ？

答 曰 四 十 五 分 之 三 十 一 。

又 有 四 分 之 三 減 其 三 分 之 一 。 問 餘 幾 何 ？

答 曰 十 二 分 之 五 。

減 分 術 曰 母 互 乘 子 以 少 減 多 餘 為 實 母 相 乘 為 法 實 如 法 而 一 。

今 有 八 分 之 五 二 十 五 分 之 十 六 。 問 孰 多 ？ 多 幾 何 ？

答 曰 二 十 五 分 之 十 六 多 多 二 百 分 之 三 。

又 有 九 分 之 八 七 分 之 六 。 問 孰 多 ？ 多 幾 何 ？

答 曰 九 分 之 八 多 多 六 十 三 分 之 二 。

又 有 二 十 一 分 之 八 五 十 分 之 十 七 。 問 孰 多 ？ 幾 何 ？

答 曰 二 十 一 分 之 八 多 多 一 千 五 十 分 之 四 十 三 。

課 分 術 曰 母 互 乘 子 以 少 減 多 餘 為 實 母 相 乘 為 法 實 如 法 而 一 即 相 多 也 。

今 有 三 分 之 一 三 分 之 二 四 分 之 三 。 問 減 多 益 少 各 幾 何 而 平 ？

答 曰 減 四 分 之 三 者 二 三 分 之 二 者 一 并 以 益 三 分 之 一 而 各 平 於 十 二 分 之 七 。

又 有 二 分 之 一 三 分 之 二 四 分 之 三 。 問 減 多 益 少 各 幾 何 而 平 ？

答 曰 減 三 分 之 二 者 一 四 分 之 三 者 四 并 以 益 二 分 之 一 而 各 平 於 三 十 六 分 之 二 十 三 。

平 分 術 曰 母 互 乘 子 副 并 為 平 實 母 相 乘 為 法 。 以 列 數 乘 未 并 者 各 自 為 列 實 。 亦 以 列 數 乘 法 以 平 實 減 列 實 餘 約 之 為 所 減 。 并 所 減 以 益 於 少 以 法 命 平 實 各 得 其 平 。

今 有 七 人 分 八 錢 三 分 錢 之 一 。 問 人 得 幾 何 ？

答 曰 人 得 一 錢 二 十 一 分 錢 之 四 。

又 有 三 人 三 分 人 之 一 分 六 錢 三 分 錢 之 一 四 分 錢 之 三 。 問 人 得 幾 何 ？

答 曰 人 得 二 錢 八 分 錢 之 一 。

經 分 術 曰 以 人 數 為 法 錢 數 為 實 實 如 法 而 一 。 有 分 者 通 之 重 有 分 者 同 而 通 之 。

今 有 田 廣 七 分 步 之 四 從 五 分 步 之 三 。 問 為 田 幾 何 ？

答 曰 三 十 五 分 步 之 十 二 。

又 有 田 廣 九 分 步 之 七 從 十 一 分 步 之 九 。 問 為 田 幾 何 ？

答 曰 十 一 分 步 之 七 。

又 有 田 廣 五 分 步 之 四 從 九 分 步 之 五 問 為 田 幾 何 ？

答 曰 九 分 步 之 四 。

乘 分 術 曰 母 相 乘 為 法 子 相 乘 為 實 實 如 法 而 一 。

今 有 田 廣 三 步 三 分 步 之 一 從 五 步 五 分 步 之 二 。 問 為 田 幾 何 ？

答 曰 十 八 步 。

又 有 田 廣 七 步 四 分 步 之 三 從 十 五 步 九 分 步 之 五 。 問 為 田 幾 何 ？

答 曰 一 百 二 十 步 九 分 步 之 五 。

又 有 田 廣 十 八 步 七 分 步 之 五 從 二 十 三 步 十 一 分 步 之 六 。 問 為 田 幾 何 ？

答 曰 一 畝 二 百 步 十 一 分 步 之 七 。

大 廣 田 術 曰 分 母 各 乘 其 全 分 子 從 之 相 乘 為 實 。 分 母 相 乘 為 法 。 實 如 法 而 一 。

今 有 圭 田 廣 十 二 步 正 從 二 十 一 步 。 問 為 田 幾 何 ？

答 曰 一 百 二 十 六 步 。

又 有 圭 田 廣 五 步 二 分 步 之 一 從 八 步 三 分 步 之 二 。 問 為 田 幾 何 ？

答 曰 二 十 三 步 六 分 步 之 五 。

術 曰 半 廣 以 乘 正 從 。

今 有 邪 田 一 頭 廣 三 十 步 一 頭 廣 四 十 二 步 正 從 六 十 四 步 。 問 為 田 幾 何 ？

答 曰 九 畝 一 百 四 十 四 步 。

又 有 邪 田 正 廣 六 十 五 步 一 畔 從 一 百 步 一 畔 從 七 十 二 步 。 問 為 田 幾 何 ？

答 曰 二 十 三 畝 七 十 步 。

術 曰 并 兩 邪 而 半 之 以 乘 正 從 若 廣 。 又 可 半 正 從 若 廣 以 乘 并 畝 法 而 一 。

今 有 箕 田 舌 廣 二 十 步 踵 廣 五 步 正 從 三 十 步 。 問 為 田 幾 何 ？

答 曰 一 畝 一 百 三 十 五 步 。

又 有 箕 田 舌 廣 一 百 一 十 七 步 踵 廣 五 十 步 正 從 一 百 三 十 五 步 。 問 為 田 幾 何 ？

答 曰 四 十 六 畝 二 百 三 十 二 步 半 。

術 曰 并 踵 舌 而 半 之 以 乘 正 從 。 畝 法 而 一 。

今 有 圓 田 周 三 十 步 徑 十 步 。 問 為 田 幾 何 ？

答 曰 七 十 五 步 。

又 有 圓 田 周 一 百 八 十 一 步 徑 六 十 步 三 分 步 之 一 。 問 為 田 幾 何 ？

答 曰 十 一 畝 九 十 步 十 二 分 步 之 一 。

術 曰 半 周 半 徑 相 乘 得 積 步 。

又 術 曰 周 徑 相 乘 四 而 一 。

又 術 曰 徑 自 相 乘 三 之 四 而 一 。

又 術 曰 周 自 相 乘 十 二 而 一 。

今 有 宛 田 下 周 三 十 步 徑 十 六 步 。 問 為 田 幾 何 ？

答 曰 一 百 二 十 步 。

又 有 宛 田 下 周 九 十 九 步 徑 五 十 一 步 。 問 為 田 幾 何 ？

答 曰 五 畝 六 十 二 步 四 分 步 之 一 。

術 曰 以 徑 乘 周 四 而 一 。

今 有 弧 田 弦 三 十 步 矢 十 五 步 。 問 為 田 幾 何 ？

答 曰 一 畝 九 十 七 步 半 。

又 有 弧 田 弦 七 十 八 步 二 分 步 之 一 矢 十 三 步 九 分 步 之 七 。 問 為 田 幾 何 ？

答 曰 二 畝 一 百 五 十 五 步 八 十 一 分 步 之 五 十 六 。

術 曰 以 弦 乘 矢 矢 又 自 乘 并 之 二 而 一 。

今 有 環 田 中 周 九 十 二 步 外 周 一 百 二 十 二 步 徑 五 步 。 問 為 田 幾 何 ？

答 曰 二 畝 五 十 五 步 。

又 有 環 田 中 周 六 十 二 步 四 分 步 之 三 外 周 一 百 一 十 三 步 二 分 步 之 一 徑 十 二 步 三 分 步 之 二 。 問 為 田 幾 何 ？

答 曰 四 畝 一 百 五 十 六 步 四 分 步 之 一 。

術 曰 并 中 外 周 而 半 之 以 徑 乘 之 為 積 步 。

密 率 術 曰 置 中 外 周 步 數 分 母 子 各 居 其 下 。 母 互 乘 子 通 全 步 內 分 子 。 以 中 周 減 外 周 餘 半 之 以 益 中 周 。 徑 亦 通 分 內 子 以 乘 周 為 實 。 分 母 相 乘 為 法 除 之 為 積 步 餘 積 步 之 分 。 以 畝 法 除 之 即 畝 數 也 。

#@

 粟 米 

粟 米 之 法 粟 率 五 十 糲 米 三 十

粺 米 二 十 七 绺 米 二 十 四

御 米 二 十 一 小 䵂 十 三 半

大 䵂 五 十 四 糲 飯 七 十 五

粺 飯 五 十 四 绺 飯 四 十 八

御 飯 四 十 二 菽 答 麻 麥 各 四 十 五

稻 六 十 豉 六 十 三

飧 九 十 熟 菽 一 百 三 半

櫱 一 百 七 十 五

今 有 術 曰 以 所 有 數 乘 所 求 率 為 實 以 所 有 率 為 法 實 如 法 而 一 。

今 有 粟 一 斗 欲 為 糲 米 。 問 得 幾 何 ？

答 曰 為 糲 米 六 升 。

術 曰 以 粟 求 糲 米 三 之 五 而 一 。

今 有 粟 二 斗 一 升 欲 為 粺 米 。 問 得 幾 何 ？

答 曰 為 粺 米 一 斗 一 升 五 十 分 升 之 十 七 。

術 曰 以 粟 求 粺 米 二 十 七 之 五 十 而 一 。

今 有 粟 四 斗 五 升 欲 為 绺 米 。 問 得 幾 何 ？

答 曰 為 绺 米 二 斗 一 升 五 分 升 之 三 。

術 曰 以 粟 求 绺 米 十 二 之 二 十 五 而 一 。

今 有 粟 七 斗 九 升 欲 為 御 米 。 問 得 幾 何 ？

答 曰 為 御 米 三 斗 三 升 五 十 分 升 之 九 。

術 曰 以 粟 求 御 米 二 十 一 之 五 十 而 一 。

今 有 粟 一 斗 欲 為 小 䵂 。 問 得 幾 何 ？

答 曰 為 小 䵂 二 升 一 十 分 升 之 七 。

術 曰 以 粟 求 小 䵂 二 十 七 之 百 而 一 。

今 有 粟 九 斗 八 升 欲 為 大 䵂 。 問 得 幾 何 ？

答 曰 為 大 䵂 一 十 斗 五 升 二 十 五 分 升 之 二 十 一 。

術 曰 以 粟 求 大 䵂 二 十 七 之 二 十 五 而 一 。

今 有 粟 二 斗 三 升 欲 為 糲 飯 。 問 得 幾 何 ？

答 曰 為 糲 飯 三 斗 四 升 半 。

術 曰 以 粟 求 糲 飯 三 之 二 而 一 。

今 有 粟 三 斗 六 升 欲 為 粺 飯 。 問 得 幾 何 ？

答 曰 為 粺 飯 三 斗 八 升 二 十 五 分 升 之 二 十 二 。

術 曰 以 粟 求 粺 飯 二 十 七 之 二 十 五 而 一 。

今 有 粟 八 斗 六 升 欲 為 绺 飯 。 問 得 幾 何 ？

答 曰 為 绺 飯 八 斗 二 升 二 十 五 分 升 之 一 十 四 。

術 曰 以 粟 求 绺 飯 二 十 四 之 二 十 五 而 一 。

今 有 粟 九 斗 八 升 欲 為 御 飯 。 問 得 幾 何 ？

答 曰 為 御 飯 八 斗 二 升 二 十 五 分 升 之 八 。

術 曰 以 粟 求 御 飯 二 十 一 之 二 十 五 而 一 。

今 有 粟 三 斗 少 半 升 欲 為 菽 。 問 得 幾 何 ？

答 曰 為 菽 二 斗 七 升 一 十 分 升 之 三 。

今 有 粟 四 斗 一 升 太 半 升 欲 為 答 。 問 得 幾 何 ？

答 曰 為 答 三 斗 七 升 半 。

今 有 粟 五 斗 太 半 升 欲 為 麻 。 問 得 幾 何 ？

答 曰 為 麻 四 斗 五 升 五 分 升 之 三 。

今 有 粟 一 十 斗 八 升 五 分 升 之 二 欲 為 麥 。 問 得 幾 何 ？

答 曰 為 麥 九 斗 七 升 二 十 五 分 升 之 一 十 四 。

術 曰 以 粟 求 菽 答 麻 麥 皆 九 之 十 而 一 。

今 有 粟 七 斗 五 升 七 分 升 之 四 欲 為 稻 。 問 得 幾 何 ？

答 曰 為 稻 九 斗 三 十 五 分 升 之 二 十 四 。

術 曰 以 粟 求 稻 六 之 五 而 一 。

今 有 粟 七 斗 八 升 欲 為 豉 。 問 得 幾 何 ？

答 曰 為 豉 九 斗 八 升 二 十 五 分 升 之 七 。

術 曰 以 粟 求 豉 六 十 三 之 五 十 而 一 。

今 有 粟 五 斗 五 升 欲 為 飧 。 問 得 幾 何 ？

答 曰 為 飧 九 斗 九 升 。

術 曰 以 粟 求 飧 九 之 五 而 一 。

今 有 粟 四 斗 欲 為 熟 菽 。 問 得 幾 何 ？

答 曰 為 熟 菽 八 斗 二 升 五 分 升 之 四 。

術 曰 以 粟 求 熟 菽 二 百 七 之 百 而 一 。

今 有 粟 二 斗 欲 為 櫱 。 問 得 幾 何 ？

答 曰 為 櫱 七 斗 。

術 曰 以 粟 求 櫱 七 之 二 而 一 。

今 有 糲 米 十 五 斗 五 升 五 分 升 之 二 欲 為 粟 。 問 得 幾 何 ？

答 曰 為 粟 二 十 五 斗 九 升 。

術 曰 以 糲 米 求 粟 五 之 三 而 一 。

今 有 粺 米 二 斗 欲 為 粟 。 問 得 幾 何 ？

答 曰 為 粟 三 斗 七 升 二 十 七 分 升 之 一 。

術 曰 以 粺 米 求 粟 五 十 之 二 十 七 而 一 。

今 有 绺 米 三 斗 少 半 升 欲 為 粟 。 問 得 幾 何 ？

答 曰 為 粟 六 斗 三 升 三 十 六 分 升 之 七 。

術 曰 以 绺 米 求 粟 二 十 五 之 十 三 而 一 。

今 有 御 米 十 四 斗 欲 為 粟 。 問 得 幾 何 ？

答 曰 為 粟 三 十 三 斗 三 升 少 半 升 。

術 曰 以 御 米 求 粟 五 十 之 二 十 一 而 一 。

今 有 稻 一 十 二 斗 六 升 一 十 五 分 升 之 一 十 四 欲 為 粟 。 問 得 幾 何 ？

答 曰 為 粟 一 十 斗 五 升 九 分 升 之 七 。

術 曰 以 稻 求 粟 五 之 六 而 一 。

今 有 糲 米 一 十 九 斗 二 升 七 分 升 之 一 欲 為 粺 米 。 問 得 幾 何 ？

答 曰 為 粺 米 一 十 七 斗 二 升 一 十 四 分 升 之 一 十 三 。

術 曰 以 糲 米 求 粺 米 九 之 十 而 一 。

今 有 糲 米 六 斗 四 升 五 分 升 之 三 欲 為 糲 飯 。 問 得 幾 何 ？

答 曰 為 糲 飯 一 十 六 斗 一 升 半 。

術 曰 以 糲 米 求 糲 飯 五 之 二 而 一 。

今 有 糲 飯 七 斗 六 升 七 分 升 之 四 欲 為 飧 。 問 得 幾 何 ？

答 曰 為 飧 九 斗 一 升 三 十 五 分 升 之 三 十 一 。

術 曰 以 糲 飯 求 飧 六 之 五 而 一 。

今 有 菽 一 斗 欲 為 熟 菽 。 問 得 幾 何 ？

答 曰 為 熟 菽 二 斗 三 升 。

術 曰 以 菽 求 熟 菽 二 十 三 之 十 而 一 。

今 有 菽 二 斗 欲 為 豉 。 問 得 幾 何 ？

答 曰 為 豉 二 斗 八 升 。

術 曰 以 菽 求 豉 七 之 五 而 一 。

今 有 麥 八 斗 六 升 七 分 升 之 三 欲 為 小 䵂 問 得 幾 何 ？

答 曰 為 小 䵂 二 斗 五 升 一 十 四 分 升 之 一 十 三 。

術 曰 以 麥 求 小 䵂 三 之 十 而 一 。

今 有 麥 一 斗 欲 為 大 䵂 。 問 得 幾 何 ？

答 曰 為 大 䵂 一 斗 二 升 。

術 曰 以 麥 求 大 䵂 六 之 五 而 一 。

今 有 出 錢 一 百 六 十 買 瓴 甓 十 八 枚 。 問 枚 幾 何 ？

答 曰 一 枚 八 錢 九 分 錢 之 八 。

今 有 出 錢 一 萬 三 千 五 百 買 竹 二 千 三 百 五 十 箇 。 問 箇 幾 何 ？

答 曰 一 箇 五 錢 四 十 七 分 錢 之 三 十 五 。

經 率 術 曰 以 所 買 率 為 法 所 出 錢 數 為 實 實 如 法 得 一 錢 。

今 有 出 錢 五 千 七 百 八 十 五 買 漆 一 斛 六 斗 七 升 太 半 升 。 欲 斗 率 之 問 斗 幾 何 。

答 曰 一 斗 三 百 四 十 五 錢 五 百 三 分 錢 之 一 十 五 。

今 有 出 錢 七 百 二 十 買 縑 一 匹 二 丈 一 尺 。 欲 丈 率 之 問 丈 幾 何 ？

答 曰 一 丈 一 百 一 十 八 錢 六 十 一 分 錢 之 二 。

今 有 出 錢 二 千 三 百 七 十 買 布 九 匹 二 丈 七 尺 。 欲 匹 率 之 問 匹 幾 何 ？

答 曰 一 匹 二 百 四 十 四 錢 一 百 二 十 九 分 錢 之 一 百 二 十 四 。

今 有 出 錢 一 萬 三 千 六 百 七 十 買 絲 一 石 二 鈞 一 十 七 斤 。 欲 石 率 之 問 石 幾 何 ？

答 曰 一 石 八 千 三 百 二 十 六 錢 一 百 九 十 七 分 錢 之 一 百 七 十 八 。

經 術 術 曰 以 所 求 率 乘 錢 數 為 實 以 所 買 率 為 法 實 如 法 得 一 。

今 有 出 錢 五 百 七 十 六 買 竹 七 十 八 箇 。 欲 其 大 小 率 之 問 各 幾 何 ？

答 曰 其 四 十 八 箇 箇 七 錢 。 其 三 十 箇 箇 八 錢 。

今 有 出 錢 一 千 一 百 二 十 買 絲 一 石 二 鈞 十 八 斤 。 欲 其 貴 賤 斤 率 之 問 各 幾 何 ？

答 曰 其 二 鈞 八 斤 斤 五 錢 。 其 一 石 一 十 斤 斤 六 錢 。

今 有 出 錢 一 萬 三 千 九 百 七 十 買 絲 一 石 二 鈞 二 十 八 斤 三 兩 五 銖 。 欲 其 貴 賤 石 率 之 問 各 幾 何 ？

答 曰 其 一 鈞 九 兩 一 十 二 銖 石 八 千 五 十 一 錢 。 其 一 石 一 鈞 二 十 七 斤 九 兩 一 十 七 銖 石 八 千 五 十 二 錢 。

今 有 出 錢 一 萬 三 千 九 百 七 十 買 絲 一 石 二 鈞 二 十 八 斤 三 兩 五 銖 。 欲 其 貴 賤 鈞 率 之 問 各 幾 何 ？

答 曰 其 七 斤 一 十 兩 九 銖 鈞 二 千 一 十 二 錢 。 其 一 石 二 鈞 二 十 斤 八 兩 二 十 銖 鈞 二 千 一 十 三 錢 。

今 有 出 錢 一 萬 三 千 九 百 七 十 買 絲 一 石 二 鈞 二 十 八 斤 三 兩 五 銖 。 欲 其 貴 賤 斤 率 之 問 各 幾 何 ？

答 曰 其 一 石 二 鈞 七 斤 十 兩 四 銖 斤 六 十 七 錢 。 其 二 十 斤 九 兩 一 銖 斤 六 十 八 錢 。

今 有 出 錢 一 萬 三 千 九 百 七 十 買 絲 一 石 二 鈞 二 十 八 斤 三 兩 五 銖 。 欲 其 貴 賤 兩 率 之 問 各 幾 何 ？

答 曰 其 一 石 一 鈞 一 十 七 斤 一 十 四 兩 一 銖 兩 四 錢 。 其 一 鈞 一 十 斤 五 兩 四 銖 兩 五 錢 。

其 率 術 曰 各 置 所 買 石 鈞 斤 兩 以 為 法 以 所 率 乘 錢 數 為 實 實 如 法 而 一 。 不 滿 法 者 反 以 實 減 法 法 賤 實 貴 。

今 有 出 錢 一 萬 三 千 九 百 七 十 買 絲 一 石 二 鈞 二 十 八 斤 三 兩 五 銖 。 欲 其 貴 賤 銖 率 之 問 各 幾 何 ？

答 曰 其 一 鈞 二 十 斤 六 兩 十 一 銖 五 銖 一 錢 。 其 一 石 一 鈞 七 斤 一 十 二 兩 一 十 八 銖 六 銖 一 錢 。

今 有 出 錢 六 百 一 十 買 羽 二 千 一 百 翭 。 欲 其 貴 賤 率 之 問 各 幾 何 ？

答 曰 其 一 千 一 百 四 十 翭 三 翭 一 錢 。 其 九 百 六 十 翭 四 翭 一 錢 。

今 有 出 錢 九 百 八 十 買 矢 簳 五 千 八 百 二 十 枚 。 欲 其 貴 賤 率 之 問 各 幾 何 ？

答 曰 其 三 百 枚 五 枚 一 錢 。 其 五 千 五 百 二 十 枚 六 枚 一 錢 。

反 其 率 術 曰 以 錢 數 為 法 所 率 為 實 實 如 法 而 一 。 不 滿 法 者 反 以 實 減 法 法 少 實 多 。 二 物 各 以 所 得 多 少 之 數 乘 法 實 即 物 數 。

#@

 衰 分 

衰 分 術 曰 各 置 列 衰 副 并 為 法 以 所 分 乘 未 并 者 各 自 為 實 實 如 法 而 一 。 不 滿 法 者 以 法 命 之 。

今 有 大 夫 不 更 簪 裹 上 造 公 士 凡 五 人 共 獵 得 五 鹿 。 欲 以 爵 次 分 之 問 各 得 幾 何 ？

答 曰 大 夫 得 一 鹿 三 分 鹿 之 二 。 不 更 得 一 鹿 三 分 鹿 之 一 。 簪 裹 得 一 鹿 。 上 造 得 三 分 鹿 之 二 。 公 士 得 三 分 鹿 之 一 。

術 曰 列 置 爵 數 各 自 為 衰 副 并 為 法 。 以 五 鹿 乘 未 并 者 各 自 為 實 。 實 如 法 得 一 鹿 。

今 有 牛 馬 羊 食 人 苗 。 苗 主 責 之 粟 五 斗 。 羊 主 曰 我 羊 食 半 馬 。 馬 主 曰 我 馬 食 半 牛 。 今 欲 衰 償 之 問 各 出 幾 何 ？

答 曰 牛 主 出 二 斗 八 升 七 分 升 之 四 。 馬 主 出 一 斗 四 升 七 分 升 之 二 。 羊 主 出 七 升 七 分 升 之 一 。

術 曰 置 牛 四 馬 二 羊 一 各 自 為 列 衰 副 并 為 法 。 以 五 斗 乘 未 并 者 各 自 為 實 。 實 如 法 得 一 斗 。

今 有 甲 持 錢 五 百 六 十 乙 持 錢 三 百 五 十 丙 持 錢 一 百 八 十 凡 三 人 俱 出 關 關 稅 百 錢 。 欲 以 錢 數 多 少 衰 出 之 問 各 幾 何 ？

答 曰 甲 出 五 十 一 錢 一 百 九 分 錢 之 四 十 一 。 乙 出 三 十 二 錢 一 百 九 分 錢 之 一 十 二 。 丙 出 一 十 六 錢 一 百 九 分 錢 之 五 十 六 。

術 曰 各 置 錢 數 為 列 衰 副 并 為 法 以 百 錢 乘 未 并 者 各 自 為 實 實 如 法 得 一 錢 。

今 有 女 子 善 織 日 自 倍 五 日 織 五 尺 。 問 日 織 幾 何 ？

答 曰 初 日 織 一 寸 三 十 一 分 寸 之 十 九 。 次 日 織 三 寸 三 十 一 分 寸 之 七 。 次 日 織 六 寸 三 十 一 分 寸 之 十 四 。 次 日 織 一 尺 二 寸 三 十 一 分 寸 之 二 十 八 。 次 日 織 二 尺 五 寸 三 十 一 分 寸 之 二 十 五 。

術 曰 置 一 二 四 八 十 六 為 列 衰 副 并 為 法 以 五 尺 乘 未 并 者 各 自 為 實 實 如 法 得 一 尺 。

今 有 北 鄉 算 八 千 七 百 五 十 八 西 鄉 算 七 千 二 百 三 十 六 南 鄉 算 八 千 三 百 五 十 六 凡 三 鄉 發 傜 三 百 七 十 八 人 。 欲 以 算 數 多 少 衰 出 之 問 各 幾 何 ？

答 曰 北 鄉 遣 一 百 三 十 五 人 一 萬 二 千 一 百 七 十 五 分 人 之 一 萬 一 千 六 百 三 十 七 。 西 鄉 遣 一 百 一 十 二 人 一 萬 二 千 一 百 七 十 五 分 人 之 四 千 四 。 南 鄉 遣 一 百 二 十 九 人 一 萬 二 千 一 百 七 十 五 分 人 之 八 千 七 百 九 。

術 曰 各 置 算 數 為 列 衰 副 并 為 法 以 所 發 傜 人 數 乘 未 并 者 各 自 為 實 實 如 法 得 一 人 。

今 有 稟 粟 大 夫 不 更 簪 裹 上 造 公 士 凡 五 人 一 十 五 斗 。 今 有 大 夫 一 人 後 來 亦 當 稟 五 斗 。 倉 無 粟 欲 以 衰 出 之 問 各 幾 何 ？

答 曰 大 夫 出 一 斗 四 分 斗 之 一 。 不 更 出 一 斗 。 簪 褭 出 四 分 斗 之 三 。 上 造 出 四 分 斗 之 二 。 公 士 出 四 分 斗 之 一 。

術 曰 各 置 所 稟 粟 斛 斗 數 爵 次 均 之 以 為 列 衰 副 并 而 加 後 來 大 夫 亦 五 斗 得 二 十 以 為 法 。 以 五 斗 乘 未 并 者 各 自 為 實 。 實 如 法 得 一 斗 。

今 有 稟 粟 五 斛 五 人 分 之 欲 令 三 人 得 三 二 人 得 二 。 問 各 幾 何 ？

答 曰 三 人 人 得 一 斛 一 斗 五 升 十 三 分 升 之 五 。 二 人 人 得 七 斗 六 升 十 三 分 升 之 十 二 。

術 曰 置 三 人 人 三 二 人 人 二 為 列 衰 。 副 并 為 法 。 以 五 斛 乘 未 并 者 各 自 為 實 。 實 如 法 得 一 斛 。

返 衰 術 曰 列 置 衰 而 令 相 乘 動 者 為 不 動 者 衰 。

今 有 大 夫 不 更 簪 褭 上 造 公 士 凡 五 人 共 出 百 錢 。 欲 令 高 爵 出 少 以 次 漸 多 問 各 幾 何 ？

答 曰 大 夫 出 八 錢 一 百 三 十 七 分 錢 之 一 百 四 。 不 更 出 一 十 錢 一 百 三 十 七 分 錢 之 一 百 三 十 。 簪 褭 出 一 十 四 錢 一 百 三 十 七 分 錢 之 八 十 二 。 上 造 出 二 十 一 錢 一 百 三 十 七 分 錢 之 一 百 二 十 三 。 公 士 出 四 十 三 錢 一 百 三 十 七 分 錢 之 一 百 九 。

術 曰 置 爵 數 各 自 為 衰 而 返 衰 之 副 并 為 法 。 以 百 錢 乘 未 并 者 各 自 為 實 。 實 如 法 得 一 錢 。

今 有 甲 持 粟 三 升 乙 持 糲 米 三 升 丙 持 糲 飯 三 升 。 欲 令 合 而 分 之 問 各 幾 何 ？

答 曰 甲 二 升 一 十 分 升 之 七 。 乙 四 升 一 十 分 升 之 五 。 丙 一 升 一 十 分 升 之 八 。

術 曰 以 粟 率 五 十 糲 米 率 三 十 糲 飯 率 七 十 五 為 衰 而 返 衰 之 副 并 為 法 。 以 九 升 乘 未 并 者 各 自 為 實 。 實 如 法 得 一 升 。

今 有 絲 一 斤 價 直 二 百 四 十 。 今 有 錢 一 千 三 百 二 十 八 問 得 絲 幾 何 ？

答 曰 五 斤 八 兩 一 十 二 銖 三 分 銖 之 四 。

術 曰 以 一 斤 價 數 為 法 以 一 斤 乘 今 有 錢 數 為 實 實 如 法 得 絲 數 。

今 有 絲 一 斤 價 直 三 百 四 十 三 。 今 有 絲 七 兩 一 十 二 銖 問 得 錢 幾 何 ？

答 曰 一 百 六 十 一 錢 三 十 二 分 錢 之 二 十 三 。

術 曰 以 一 斤 銖 數 為 法 以 一 斤 價 數 乘 七 兩 一 十 二 銖 為 實 。 實 如 法 得 錢 數 。

今 有 縑 一 丈 價 直 一 百 二 十 八 。 今 有 縑 一 匹 九 尺 五 寸 問 得 錢 幾 何 ？

答 曰 六 百 三 十 三 錢 五 分 錢 之 三 。

術 曰 以 一 丈 寸 數 為 法 以 價 錢 數 乘 今 有 縑 寸 數 為 實 實 如 法 得 錢 數 。

今 有 布 一 匹 價 直 一 百 二 十 五 。 今 有 布 二 丈 七 尺 問 得 錢 幾 何 ？

答 曰 八 十 四 錢 八 錢 之 三 。

術 曰 以 一 匹 尺 數 為 法 今 有 布 尺 數 乘 價 錢 為 實 實 如 法 得 錢 數 。

今 有 素 一 匹 一 丈 價 直 六 百 二 十 五 。 今 有 錢 五 百 問 得 素 幾 何 ？

答 曰 四 丈 。

術 曰 以 價 直 為 法 以 一 匹 一 丈 尺 數 乘 今 有 錢 數 為 實 。 實 如 法 得 素 數 。

今 有 與 人 絲 一 十 四 斤 約 得 縑 一 十 斤 。 今 與 人 絲 四 十 五 斤 八 兩 問 得 縑 幾 何 ？

答 曰 三 十 二 斤 八 兩 。

術 曰 以 一 十 四 斤 兩 數 為 法 以 一 十 斤 乘 今 有 絲 兩 數 為 實 實 如 法 得 縑 數 。

今 有 絲 一 斤 耗 七 兩 。 今 有 絲 二 十 三 斤 五 兩 問 耗 幾 何 ？

答 曰 一 百 六 十 三 兩 四 銖 半 。

術 曰 以 一 斤 展 十 六 兩 為 法 以 七 兩 乘 今 有 絲 兩 數 為 實 實 如 法 得 耗 數 。

今 有 生 絲 三 十 斤 乾 之 耗 三 斤 十 二 兩 。 今 有 乾 絲 一 十 二 斤 問 生 絲 幾 何 ？

答 曰 一 十 三 斤 一 十 一 兩 十 銖 七 分 銖 之 二 。

術 曰 置 生 絲 兩 數 除 耗 數 餘 以 為 法 。 三 十 斤 乘 乾 絲 兩 數 為 實 。 實 如 法 得 生 絲 數 。

今 有 田 一 畝 收 粟 六 升 太 半 升 。 今 有 田 一 頃 二 十 六 畝 一 百 五 十 九 步 問 收 粟 幾 何 ？

答 曰 八 斛 四 斗 四 升 一 十 二 分 升 之 五 。

術 曰 以 畝 二 百 四 十 步 為 法 以 六 升 太 半 升 乘 今 有 田 積 步 為 實 實 如 法 得 粟 數 。

今 有 取 保 一 歲 價 錢 二 千 五 百 。 今 先 取 一 千 二 百 問 當 作 日 幾 何 ？

答 曰 一 百 六 十 九 日 二 十 五 分 日 之 二 十 三 。

術 曰 以 價 錢 為 法 以 一 歲 三 百 五 十 四 日 乘 先 取 錢 數 為 實 實 如 法 得 日 數 。

今 有 貸 人 千 錢 月 息 三 十 。 今 有 貸 人 七 百 五 十 錢 九 日 歸 之 問 息 幾 何 ？

答 曰 六 錢 四 分 錢 之 三 。

術 曰 以 月 三 十 日 乘 千 錢 為 法 。 以 息 三 十 乘 今 所 貸 錢 數 又 以 九 日 乘 之 為 實 。 實 如 法 得 一 錢 。

#@

 少 廣 

少 廣 術 曰 置 全 步 及 分 母 子 以 最 下 分 母 遍 乘 諸 分 子 及 全 步 各 以 其 母 除 其 子 置 之 於 左 。 命 通 分 者 又 以 分 母 遍 乘 諸 分 子 及 已 通 者 皆 通 而 同 之 并 之 為 法 。 置 所 求 步 數 以 全 步 積 分 乘 之 為 實 。 實 如 法 而 一 得 從 步 。

今 有 田 廣 一 步 半 。 求 田 一 畝 問 從 幾 何 ？

答 曰 一 百 六 十 步 。

術 曰 下 有 半 是 二 分 之 一 。 以 一 為 二 半 為 一 并 之 得 三 為 法 。 置 田 二 百 四 十 步 亦 以 一 為 二 乘 之 為 實 。 實 如 法 得 從 步 。

今 有 田 廣 一 步 半 三 分 步 之 一 。 求 田 一 畝 問 從 幾 何 ？

答 曰 一 百 三 十 步 一 十 一 分 步 之 一 十 。

術 曰 下 有 三 分 以 一 為 六 半 為 三 三 分 之 一 為 二 并 之 得 一 十 一 為 法 。 置 田 二 百 四 十 步 亦 以 一 為 六 乘 之 為 實 。 實 如 法 得 從 步 。

今 有 田 廣 一 步 半 三 分 步 之 一 四 分 步 之 一 。 求 田 一 畝 問 從 幾 何 ？

答 曰 一 百 一 十 五 步 五 分 步 之 一 。

術 曰 下 有 四 分 以 一 為 一 十 二 半 為 六 三 分 之 一 為 四 四 分 之 一 為 三 并 之 得 二 十 五 以 為 法 。 置 田 二 百 四 十 步 亦 以 一 為 一 十 二 乘 之 為 實 。 實 如 法 而 一 得 從 步 。

今 有 田 廣 一 步 半 三 分 步 之 一 四 分 步 之 一 五 分 步 之 一 。 求 田 一 畝 問 從 幾 何 ？

答 曰 一 百 五 步 一 百 三 十 七 分 步 之 一 十 五 。

術 曰 下 有 五 分 以 一 為 六 十 半 為 三 十 三 分 之 一 為 二 十 四 分 之 一 為 一 十 五 五 分 之 一 為 一 十 二 并 之 得 一 百 三 十 七 以 為 法 。 置 田 二 百 四 十 步 亦 以 一 為 六 十 乘 之 為 實 。 實 如 法 得 從 步 。

今 有 田 廣 一 步 半 三 分 步 之 一 四 分 步 之 一 五 分 步 之 一 六 分 步 之 一 。 求 田 一 畝 問 從 幾 何 ？

答 曰 九 十 七 步 四 十 九 分 步 之 四 十 七 。

術 曰 下 有 六 分 以 一 為 一 百 二 十 半 為 六 十 三 分 之 一 為 四 十 四 分 之 一 為 三 十 五 分 之 一 為 二 十 四 六 分 之 一 為 二 十 并 之 得 二 百 九 十 四 以 為 法 。 置 田 二 百 四 十 步 亦 以 一 為 一 百 二 十 乘 之 為 實 。 實 如 法 得 從 步 。

今 有 田 廣 一 步 半 三 分 步 之 一 四 分 步 之 一 五 分 步 之 一 六 分 步 之 一 七 分 步 之 一 。 求 田 一 畝 問 從 幾 何 ？

答 曰 九 十 二 步 一 百 二 十 一 分 步 之 六 十 八 。

術 曰 下 有 七 分 以 一 為 四 百 二 十 半 為 二 百 一 十 三 分 之 一 為 一 百 四 十 四 分 之 一 為 一 百 五 五 分 之 一 為 八 十 四 六 分 之 一 為 七 十 七 分 之 一 為 六 十 并 之 得 一 千 八 十 九 以 為 法 。 置 田 二 百 四 十 步 亦 以 一 為 四 百 二 十 乘 之 為 實 。 實 如 法 得 從 步 。

今 有 田 廣 一 步 半 三 分 步 之 一 四 分 步 之 一 五 分 步 之 一 六 分 步 之 一 七 分 步 之 一 八 分 步 之 一 。 求 田 一 畝 問 從 幾 何 ？

答 曰 八 十 八 步 七 百 六 十 一 分 步 之 二 百 三 十 二 。

術 曰 下 有 八 分 以 一 為 八 百 四 十 半 為 四 百 二 十 三 分 之 一 為 二 百 八 十 四 分 之 一 為 二 百 一 十 五 分 之 一 為 一 百 六 十 八 六 分 之 一 為 一 百 四 十 七 分 之 一 為 一 百 二 十 八 分 之 一 為 一 百 五 并 之 得 二 千 二 百 八 十 三 以 為 法 。 置 田 二 百 四 十 步 亦 以 一 為 八 百 四 十 乘 之 為 實 。 實 如 法 得 從 步 。

今 有 田 廣 一 步 半 三 分 步 之 一 四 分 步 之 一 五 分 步 之 一 六 分 步 之 一 七 分 步 之 一 八 分 步 之 一 九 分 步 之 一 。 求 田 一 畝 問 從 幾 何 ？

答 曰 八 十 四 步 七 千 一 百 二 十 九 分 步 之 五 千 九 百 六 十 四 。

術 曰 下 有 九 分 以 一 為 二 千 五 百 二 十 半 為 一 千 二 百 六 十 三 分 之 一 為 八 百 四 十 四 分 之 一 為 六 百 三 十 五 分 之 一 為 五 百 四 六 分 之 一 為 四 百 二 十 七 分 之 一 為 三 百 六 十 八 分 之 一 為 三 百 一 十 五 九 分 之 一 為 二 百 八 十 并 之 得 七 千 一 百 二 十 九 以 為 法 。 置 田 二 百 四 十 步 亦 以 一 為 二 千 五 百 二 十 乘 之 為 實 。 實 如 法 得 從 步 。

今 有 田 廣 一 步 半 三 分 步 之 一 四 分 步 之 一 五 分 步 之 一 六 分 步 之 一 七 分 步 之 一 八 分 步 之 一 九 分 步 之 一 十 分 步 之 一 。 求 田 一 畝 問 從 幾 何 ？

答 曰 八 十 一 步 七 千 三 百 八 十 一 分 步 之 六 千 九 百 三 十 九 。

術 曰 下 有 一 十 分 以 一 為 二 千 五 百 二 十 半 為 一 千 二 百 六 十 三 分 之 一 為 八 百 四 十 四 分 之 一 為 六 百 三 十 五 分 之 一 為 五 百 四 六 分 之 一 為 四 百 二 十 七 分 之 一 為 三 百 六 十 八 分 之 一 為 三 百 一 十 五 九 分 之 一 為 二 百 八 十 十 分 之 一 為 二 百 五 十 二 并 之 得 七 千 三 百 八 十 一 以 為 法 。 置 田 二 百 四 十 步 亦 以 一 為 二 千 五 百 二 十 乘 之 為 實 。 實 如 法 得 從 步 。

今 有 田 廣 一 步 半 三 分 步 之 一 四 分 步 之 一 五 分 步 之 一 六 分 步 之 一 七 分 步 之 一 八 分 步 之 一 九 分 步 之 一 十 分 步 之 一 十 一 分 步 之 一 。 求 田 一 畝 問 從 幾 何 ？

答 曰 七 十 九 步 八 萬 三 千 七 百 一 十 一 分 步 之 三 萬 九 千 六 百 三 十 一 。

術 曰 下 有 一 十 一 分 以 一 為 二 萬 七 千 七 百 二 十 半 為 一 萬 三 千 八 百 六 十 三 分 之 一 為 九 千 二 百 四 十 四 分 之 一 為 六 千 九 百 三 十 五 分 之 一 為 五 千 五 百 四 十 四 六 分 之 一 為 四 千 六 百 二 十 七 分 之 一 為 三 千 九 百 六 十 八 分 之 一 為 三 千 四 百 六 十 五 九 分 之 一 為 三 千 八 十 一 十 分 之 一 為 二 千 七 百 七 十 二 一 十 一 分 之 一 為 二 千 五 百 二 十 并 之 得 八 萬 三 千 七 百 一 十 一 以 為 法 。 置 田 二 百 四 十 步 亦 以 一 為 二 萬 七 千 七 百 二 十 乘 之 為 實 。 實 如 法 得 從 步 。

今 有 田 廣 一 步 半 三 分 步 之 一 四 分 步 之 一 五 分 步 之 一 六 分 步 之 一 七 分 步 之 一 八 分 步 之 一 九 分 步 之 一 十 分 步 之 一 十 一 分 步 之 一 十 二 分 步 之 一 。 求 田 一 畝 問 從 幾 何 ？

答 曰 七 十 七 步 八 萬 六 千 二 十 一 分 步 之 二 萬 九 千 一 百 八 十 三 。

術 曰 下 有 一 十 二 分 以 一 為 八 萬 三 千 一 百 六 十 半 為 四 萬 一 千 五 百 八 十 三 分 之 一 為 二 萬 七 千 七 百 二 十 四 分 之 一 為 二 萬 七 百 九 十 五 分 之 一 為 一 萬 六 千 六 百 三 十 二 六 分 之 一 為 一 萬 三 千 八 百 六 十 七 分 之 一 為 一 萬 一 千 八 百 八 十 八 分 之 一 為 一 萬 三 百 九 十 五 九 分 之 一 為 九 千 二 百 四 十 一 十 分 之 一 為 八 千 三 百 一 十 六 十 一 分 之 一 為 七 千 五 百 六 十 十 二 分 之 一 為 六 千 九 百 三 十 并 之 得 二 十 五 萬 八 千 六 十 三 以 為 法 。 置 田 二 百 四 十 步 亦 以 一 為 八 萬 三 千 一 百 六 十 乘 之 為 實 。 實 如 法 得 從 步 。

今 有 積 五 萬 五 千 二 百 二 十 五 步 。 問 為 方 幾 何 ？

答 曰 二 百 三 十 五 步 。

又 有 積 二 萬 五 千 二 百 八 十 一 步 。 問 為 方 幾 何 ？

答 曰 一 百 五 十 九 步 。

又 有 積 七 萬 一 千 八 百 二 十 四 步 。 問 為 方 幾 何 ？

答 曰 二 百 六 十 八 步 。

又 有 積 五 十 六 萬 四 千 七 百 五 十 二 步 四 分 步 之 一 。 問 為 方 幾 何 ？

答 曰 七 百 五 十 一 步 半 。

又 有 積 三 十 九 億 七 千 二 百 一 十 五 萬 六 百 二 十 五 步 。 問 為 方 幾 何 ？

答 曰 六 萬 三 千 二 十 五 步 。

開 方 術 曰 置 積 為 實 。 借 一 算 步 之 超 一 等 。 議 所 得 以 一 乘 所 借 一 算 為 法 而 以 除 。 除 已 倍 法 為 定 法 。 其 復 除 。 折 法 而 下 。 復 置 借 算 步 之 如 初 以 復 議 一 乘 之 所 得 副 以 加 定 法 以 除 。 以 所 得 副 從 定 法 。 復 除 折 下 如 前 。 若 開 之 不 盡 者 為 不 可 開 當 以 面 命 之 。 若 實 有 分 者 通 分 內 子 為 定 實 。 乃 開 之 訖 開 其 母 報 除 。 若 母 不 可 開 者 又 以 母 乘 定 實 乃 開 之 訖 令 如 母 而 一 。

今 有 積 一 千 五 百 一 十 八 步 四 分 步 之 三 。 問 為 圓 周 幾 何 ？

答 曰 一 百 三 十 五 步 。

今 有 積 三 百 步 。 問 為 圓 周 幾 何 ？

答 曰 六 十 步 。

開 圓 術 曰 置 積 步 數 以 十 二 乘 之 以 開 方 除 之 即 得 周 。

今 有 積 一 百 八 十 六 萬 八 百 六 十 七 尺 。 問 為 立 方 幾 何 ？

答 曰 一 百 二 十 三 尺 。

今 有 積 一 千 九 百 五 十 三 尺 八 分 尺 之 一 。 問 為 立 方 幾 何 ？

答 曰 一 十 二 尺 半 。

今 有 積 六 萬 三 千 四 百 一 尺 五 百 一 十 二 分 尺 之 四 百 四 十 七 。 問 為 立 方 幾 何 ？

答 曰 三 十 九 尺 八 分 尺 之 七 。

又 有 積 一 百 九 十 三 萬 七 千 五 百 四 十 一 尺 二 十 七 分 尺 之 一 十 七 。 問 為 立 方 幾 何 ？

答 曰 一 百 二 十 四 尺 太 半 尺 。

開 立 方 術 曰 置 積 為 實 。 借 一 算 步 之 超 二 等 。 議 所 得 以 再 乘 所 借 一 算 為 法 而 除 之 。 除 已 三 之 為 定 法 。 復 除 折 而 下 。 以 三 乘 所 得 數 置 中 行 。 復 借 一 算 置 下 行 。 步 之 中 超 一 下 超 二 等 。 復 置 議 以 一 乘 中 再 乘 下 皆 副 以 加 定 法 。 以 定 法 除 。 除 已 倍 下 并 中 從 定 法 。 復 除 折 下 如 前 。 開 之 不 盡 者 亦 為 不 可 開 。 若 積 有 分 者 通 分 內 子 為 定 實 。 定 實 乃 開 之 訖 開 其 母 以 報 除 。 若 母 不 可 開 者 又 以 母 再 乘 定 實 乃 開 之 。 訖 令 如 母 而 一 。

今 有 積 四 千 五 百 尺 。 問 為 立 圓 徑 幾 何 ？

答 曰 二 十 尺 。

又 有 積 一 萬 六 千 四 百 四 十 八 億 六 千 六 百 四 十 三 萬 七 千 五 百 尺 。 問 為 立 圓 徑 幾 何 ？

答 曰 一 萬 四 千 三 百 尺 。

開 立 圓 術 曰 置 積 尺 數 以 十 六 乘 之 九 而 一 所 得 開 立 方 除 之 即 丸 徑 。

#@

 商 功 

今 有 穿 地 積 一 萬 尺 。 問 為 堅 壤 各 幾 何 ？

答 曰 為 堅 七 千 五 百 尺 。 為 壤 一 萬 二 千 五 百 尺 。

術 曰 穿 地 四 為 壤 五 為 堅 三 為 墟 四 。 以 穿 地 求 壤 五 之 求 堅 三 之 皆 四 而 一 。 以 壤 求 穿 四 之 求 堅 三 之 皆 五 而 一 。 以 堅 求 穿 四 之 求 壤 五 之 皆 三 而 一 。

城 垣 隄 溝 聢 渠 皆 同 術 。

術 曰 并 上 下 廣 而 半 之 以 高 若 深 乘 之 又 以 袤 乘 之 即 積 尺 。

今 有 城 下 廣 四 丈 上 廣 二 丈 高 五 丈 袤 一 百 二 十 六 丈 五 尺 。 問 積 幾 何 ？

答 曰 一 百 八 十 九 萬 七 千 五 百 尺 。

今 有 垣 下 廣 三 尺 上 廣 二 尺 高 一 丈 二 尺 袤 二 十 二 丈 五 尺 八 寸 。 問 積 幾 何 ？

答 曰 六 千 七 百 七 十 四 尺 。

今 有 隄 下 廣 二 丈 上 廣 八 尺 高 四 尺 袤 一 十 二 丈 七 尺 。 問 積 幾 何 ？

答 曰 七 千 一 百 一 十 二 尺 。

冬 程 人 功 四 百 四 十 四 尺 。 問 用 徒 幾 何 ？

答 曰 一 十 六 人 一 百 一 十 一 分 人 之 二 。

術 曰 以 積 尺 為 實 程 功 尺 數 為 法 實 如 法 而 一 即 用 徒 人 數 。

今 有 溝 上 廣 一 丈 五 尺 下 廣 一 丈 深 五 尺 袤 七 丈 。 問 積 幾 何 ？

答 曰 四 千 三 百 七 十 五 尺 。

春 程 人 功 七 百 六 十 六 尺 并 出 土 功 五 分 之 一 定 功 六 百 一 十 二 尺 五 分 尺 之 四 。 問 用 徒 幾 何 ？

答 曰 七 人 三 千 六 十 四 分 人 之 四 百 二 十 七 。

術 曰 置 本 人 功 去 其 五 分 之 一 餘 為 法 。 以 溝 積 尺 為 實 。 實 如 法 而 一 得 用 徒 人 數 。

今 有 塹 上 廣 一 丈 六 尺 三 寸 下 廣 一 丈 深 六 尺 三 寸 袤 一 十 三 丈 二 尺 一 寸 。 問 積 幾 何 ？

答 曰 一 萬 九 百 四 十 三 尺 八 寸 。

夏 程 人 功 八 百 七 十 一 尺 。 并 出 土 功 五 分 之 一 沙 礫 水 石 之 功 作 太 半 定 功 二 百 三 十 二 尺 一 十 五 分 尺 之 四 。 問 用 徒 幾 何 ？

答 曰 四 十 七 人 三 千 四 百 八 十 四 分 人 之 四 百 九 。

術 曰 置 本 人 功 去 其 出 土 功 五 分 之 一 又 去 沙 礫 水 石 之 功 太 半 餘 為 法 。 以 塹 積 尺 為 實 。 實 如 法 而 一 即 用 徒 人 數 。

今 有 穿 渠 上 廣 一 丈 八 尺 下 廣 三 尺 六 寸 深 一 丈 八 尺 袤 五 萬 一 千 八 百 二 十 四 尺 。 問 積 幾 何 ？

答 曰 一 千 七 萬 四 千 五 百 八 十 五 尺 六 寸 。

秋 程 人 功 三 百 尺 問 用 徒 幾 何 ？

答 曰 三 萬 三 千 五 百 八 十 二 人 功 。 內 少 一 十 四 尺 四 寸 。

一 千 人 先 到 問 當 受 袤 幾 何 ？

答 曰 一 百 五 十 四 丈 三 尺 二 寸 八 十 一 分 寸 之 八 。

術 曰 以 一 人 功 尺 數 乘 先 到 人 數 為 實 。 并 渠 上 下 廣 而 半 之 以 深 乘 之 為 法 。 實 如 法 得 袤 尺 。

今 有 方 堡 壔 方 一 丈 六 尺 高 一 丈 五 尺 。 問 積 幾 何 ？

答 曰 三 千 八 百 四 十 尺 。

術 曰 方 自 乘 以 高 乘 之 即 積 尺 。

今 有 圓 堡 壔 周 四 丈 八 尺 高 一 丈 一 尺 。 問 積 幾 何 ？

答 曰 二 千 一 百 一 十 二 尺 。

術 曰 周 自 相 乘 以 高 乘 之 十 二 而 一 。

今 有 方 亭 下 方 五 丈 上 方 四 丈 高 五 丈 。 問 積 幾 何 ？

答 曰 一 十 萬 一 千 六 百 六 十 六 尺 太 半 尺 。

術 曰 上 下 方 相 乘 又 各 自 乘 并 之 以 高 乘 之 三 而 一 。

今 有 圓 亭 下 周 三 丈 上 周 二 丈 高 一 丈 。 問 積 幾 何 ？

答 曰 五 百 二 十 七 尺 九 分 尺 之 七 。

術 曰 上 下 周 相 乘 又 各 自 乘 并 之 以 高 乘 之 三 十 六 而 一 。

今 有 方 錐 下 方 二 丈 七 尺 高 二 丈 九 尺 。 問 積 幾 何 ？

答 曰 七 千 四 十 七 尺 。

術 曰 下 方 自 乘 以 高 乘 之 三 而 一 。

今 有 圓 錐 下 周 三 丈 五 尺 高 五 丈 一 尺 。 問 積 幾 何 ？

答 曰 一 千 七 百 三 十 五 尺 一 十 二 分 尺 之 五 。

術 曰 下 周 自 乘 以 高 乘 之 三 十 六 而 一 。

今 有 塹 堵 下 廣 二 丈 袤 一 十 八 丈 六 尺 高 二 丈 五 尺 。 問 積 幾 何 ？

答 曰 四 萬 六 千 五 百 尺 。

術 曰 廣 袤 相 乘 以 高 乘 之 二 而 一 。

今 有 陽 馬 廣 五 尺 袤 七 尺 高 八 尺 。 問 積 幾 何 ？

答 曰 九 十 三 尺 少 半 尺 。

術 曰 廣 袤 相 乘 以 高 乘 之 三 而 一 。

今 有 鱉 臑 下 廣 五 尺 無 袤 上 袤 四 尺 無 廣 高 七 尺 。 問 積 幾 何 ？

答 曰 二 十 三 尺 少 半 尺 。

術 曰 廣 袤 相 乘 以 高 乘 之 六 而 一 。

今 有 羨 除 下 廣 六 尺 上 廣 一 丈 深 三 尺 末 廣 八 尺 無 深 袤 七 尺 。 問 積 幾 何 ？

答 曰 八 十 四 尺 。

術 曰 并 三 廣 以 深 乘 之 又 以 袤 乘 之 六 而 一 。

今 有 芻 甍 下 廣 三 丈 袤 四 丈 上 袤 二 丈 無 廣 高 一 丈 。 問 積 幾 何 ？

答 曰 五 千 尺 。

術 曰 倍 下 袤 上 袤 從 之 以 廣 乘 之 又 以 高 乘 之 六 而 一 。

芻 童 曲 池 盤 池 冥 谷 皆 同 術 。

術 曰 倍 上 袤 下 袤 從 之 亦 倍 下 袤 上 袤 從 之 各 以 其 廣 乘 之 并 以 高 若 深 乘 之 皆 六 而 一 。 其 曲 池 者 并 上 中 外 周 而 半 之 以 為 上 袤 亦 并 下 中 外 周 而 半 之 以 為 下 袤 。

今 有 芻 童 下 廣 二 丈 袤 三 丈 上 廣 三 丈 袤 四 丈 高 三 丈 。 問 積 幾 何 ？

答 曰 二 萬 六 千 五 百 尺 。

今 有 曲 池 上 中 周 二 丈 外 周 四 丈 廣 一 丈 下 中 周 一 丈 四 尺 外 周 二 丈 四 尺 廣 五 尺 深 一 丈 。 問 積 幾 何 ？

答 曰 一 千 八 百 八 十 三 尺 三 寸 少 半 寸 。

今 有 盤 池 上 廣 六 丈 袤 八 丈 下 廣 四 丈 袤 六 丈 深 二 丈 。 問 積 幾 何 ？

答 曰 七 萬 六 百 六 十 六 尺 太 半 尺 。

負 土 往 來 七 十 步 其 二 十 步 上 下 棚 除 。 棚 除 二 當 平 道 五 踟 躕 之 間 十 加 一 載 輸 之 間 三 十 步 定 一 返 一 百 四 十 步 。 土 籠 積 一 尺 六 寸 秋 程 人 功 行 五 十 九 里 半 。 問 人 到 積 尺 用 徒 各 幾 何 ？

答 曰 人 到 二 百 四 尺 。 用 徒 三 百 四 十 六 人 一 百 五 十 三 分 人 之 六 十 二 。

術 曰 以 一 籠 積 尺 乘 程 行 步 數 為 實 。 往 來 上 下 棚 除 二 當 平 道 五 。 置 定 往 來 步 數 十 加 一 及 載 輸 之 間 三 十 步 以 為 法 。 除 之 所 得 即 一 人 所 到 尺 。 以 所 到 約 積 尺 即 用 徒 人 數 。

今 有 冥 谷 上 廣 二 丈 袤 七 丈 下 廣 八 尺 袤 四 丈 深 六 丈 五 尺 。 問 積 幾 何 ？

答 曰 五 萬 二 千 尺 。

載 土 往 來 二 百 步 載 輸 之 間 一 里 程 行 五 十 八 里 六 人 共 車 車 載 三 十 四 尺 七 寸 。 問 人 到 積 尺 及 用 徒 各 幾 何 ？

答 曰 人 到 二 百 一 尺 五 十 分 尺 之 十 三 。 用 徒 二 百 五 十 八 人 一 萬 六 十 三 分 人 之 三 千 七 百 四 十 六 。

術 曰 以 一 車 積 尺 乘 程 行 步 數 為 實 。 置 今 往 來 步 數 加 載 輸 之 間 一 里 以 車 六 人 乘 之 為 法 。 除 之 所 得 即 一 人 所 到 尺 。 以 所 到 約 積 尺 即 用 徒 人 數 。

今 有 委 粟 平 地 下 周 一 十 二 丈 高 二 丈 。 問 積 及 為 粟 幾 何 ？

答 曰 積 八 千 尺 。 為 粟 二 千 九 百 六 十 二 斛 二 十 七 分 斛 之 二 十 六 。

今 有 委 菽 依 垣 下 周 三 丈 高 七 尺 。 問 積 及 為 菽 各 幾 何 ？

答 曰 積 三 百 五 十 尺 。 為 菽 一 百 四 十 四 斛 二 百 四 十 三 分 斛 之 八 。

今 有 委 米 依 垣 內 角 下 周 八 尺 高 五 尺 。 問 積 及 為 米 幾 何 ？

答 曰 積 三 十 五 尺 九 分 尺 之 五 。 為 米 二 十 一 斛 七 百 二 十 九 分 斛 之 六 百 九 十 一 。

委 粟 術 曰 下 周 自 乘 以 高 乘 之 三 十 六 而 一 。 其 依 垣 者 十 八 而 一 。 其 依 垣 內 角 者 九 而 一 。

程 粟 一 斛 積 二 尺 七 寸 。 其 米 一 斛 積 一 尺 六 寸 五 分 寸 之 一 。 其 菽 答 麻 麥 一 斛 皆 二 尺 四 寸 十 分 寸 之 三 。

今 有 穿 地 袤 一 丈 六 尺 深 一 丈 上 廣 六 尺 為 垣 積 五 百 七 十 六 尺 。 問 穿 地 下 廣 幾 何 ？

答 曰 三 尺 五 分 尺 之 三 。

術 曰 置 垣 積 尺 四 之 為 實 。 以 深 袤 相 乘 又 三 之 為 法 。 所 得 倍 之 減 上 廣 餘 即 下 廣 。

今 有 倉 廣 三 丈 袤 四 丈 五 尺 容 粟 一 萬 斛 。 問 高 幾 何 ？

答 曰 二 丈 。

術 曰 置 粟 一 萬 斛 積 尺 為 實 。 廣 袤 相 乘 為 法 。 實 如 法 而 一 得 高 尺 。

今 有 圓 困 高 一 丈 三 尺 三 寸 少 半 寸 容 米 二 千 斛 。 問 周 幾 何 ？

答 曰 五 丈 四 尺 。

術 曰 置 米 積 尺 以 十 二 乘 之 令 高 而 一 所 得 開 方 除 之 即 周 。

#@

 均 輸 

今 有 均 輸 粟 甲 縣 一 萬 戶 行 道 八 日 乙 縣 九 千 五 百 戶 行 道 十 日 丙 縣 一 萬 二 千 三 百 五 十 戶 行 道 十 三 日 丁 縣 一 萬 二 千 二 百 戶 行 道 二 十 日 各 到 輸 所 。 凡 四 縣 賦 當 輸 二 十 五 萬 斛 用 車 一 萬 乘 。 欲 以 道 里 遠 近 戶 數 多 少 衰 出 之 。 問 粟 車 各 幾 何 ？

答 曰 甲 縣 粟 八 萬 三 千 一 百 斛 車 三 千 三 百 二 十 四 乘 。 乙 縣 粟 六 萬 三 千 一 百 七 十 五 斛 車 二 千 五 百 二 十 七 乘 。 丙 縣 粟 六 萬 三 千 一 百 七 十 五 斛 車 二 千 五 百 二 十 七 乘 。 丁 縣 粟 四 萬 五 百 五 十 斛 車 一 千 六 百 二 十 二 乘 。

均 輸 術 曰 令 縣 戶 數 各 如 其 本 行 道 日 數 而 一 以 為 衰 。 甲 衰 一 百 二 十 五 乙 丙 衰 各 九 十 五 丁 衰 六 十 一 副 并 為 法 。 以 賦 粟 車 數 乘 未 并 者 各 自 為 實 。 實 如 法 得 一 車 。 有 分 者 上 下 輩 之 。 以 二 十 五 斛 乘 車 數 即 粟 數 。

今 有 均 輸 卒 甲 縣 一 千 二 百 人 薄 塞 乙 縣 一 千 五 百 五 十 人 行 道 一 日 丙 縣 一 千 二 百 八 十 人 行 道 二 日 丁 縣 九 百 九 十 人 行 道 三 日 戊 縣 一 千 七 百 五 十 人 行 道 五 日 。 凡 五 縣 賦 輸 卒 一 月 一 千 二 百 人 。 欲 以 遠 近 戶 率 多 少 衰 出 之 。 問 縣 各 幾 何 ？

答 曰 甲 縣 二 百 二 十 九 人 。 乙 縣 二 百 八 十 六 人 。 丙 縣 二 百 二 十 八 人 。 丁 縣 一 百 七 十 一 人 。 戊 縣 二 百 八 十 六 人 。

術 曰 令 縣 卒 各 如 其 居 所 及 行 道 日 數 而 一 以 為 衰 。 甲 衰 四 乙 衰 五 丙 衰 四 丁 衰 三 戊 衰 五 副 并 為 法 。 以 人 數 乘 未 并 者 各 自 為 實 。 實 如 法 而 一 。 有 分 者 上 下 輩 之 。

今 有 均 賦 粟 甲 縣 二 萬 五 百 二 十 戶 粟 一 斛 二 十 錢 自 輸 其 縣 乙 縣 一 萬 二 千 三 百 一 十 二 戶 粟 一 斛 一 十 錢 至 輸 所 二 百 里 丙 縣 七 千 一 百 八 十 二 戶 粟 一 斛 一 十 二 錢 至 輸 所 一 百 五 十 里 丁 縣 一 萬 三 千 三 百 三 十 八 戶 粟 一 斛 一 十 七 錢 至 輸 所 二 百 五 十 里 戊 縣 五 千 一 百 三 十 戶 粟 一 斛 一 十 三 錢 至 輸 所 一 百 五 十 里 。 凡 五 縣 賦 輸 粟 一 萬 斛 。 一 車 載 二 十 五 斛 與 僦 一 里 一 錢 。 欲 以 縣 戶 輸 粟 令 費 勞 等 。 問 縣 各 粟 幾 何 ？

答 曰 甲 縣 三 千 五 百 七 十 一 斛 二 千 八 百 七 十 三 分 斛 之 五 百 一 十 七 。 乙 縣 二 千 三 百 八 十 斛 二 千 八 百 七 十 三 分 斛 之 二 千 二 百 六 十 。 丙 縣 一 千 三 百 八 十 八 斛 二 千 八 百 七 十 三 分 斛 之 二 千 二 百 七 十 六 。 丁 縣 一 千 七 百 一 十 九 斛 二 千 八 百 七 十 三 分 斛 之 一 千 三 百 一 十 三 。 戊 縣 九 百 三 十 九 斛 二 千 八 百 七 十 三 分 斛 之 二 千 二 百 五 十 三 。

術 曰 以 一 里 僦 價 乘 至 輸 所 里 以 一 車 二 十 五 斛 除 之 加 一 斛 粟 價 則 致 一 斛 之 費 。 各 以 約 其 戶 數 為 衰 。 甲 衰 一 千 二 十 六 乙 衰 六 百 八 十 四 丙 衰 三 百 九 十 九 丁 衰 四 百 九 十 四 戊 衰 二 百 七 十 副 并 為 法 。 所 賦 粟 乘 未 并 者 各 自 為 實 。 實 如 法 得 一 。

今 有 均 賦 粟 甲 縣 四 萬 二 千 算 粟 一 斛 二 十 自 輸 其 縣 乙 縣 三 萬 四 千 二 百 七 十 二 算 粟 一 斛 一 十 八 傭 價 一 日 一 十 錢 到 輸 所 七 十 里 丙 縣 一 萬 九 千 三 百 二 十 八 算 粟 一 斛 一 十 六 傭 價 一 日 五 錢 到 輸 所 一 百 四 十 里 丁 縣 一 萬 七 千 七 百 算 粟 一 斛 一 十 四 傭 價 一 日 五 錢 到 輸 所 一 百 七 十 五 里 戊 縣 二 萬 三 千 四 十 算 粟 一 斛 一 十 二 傭 價 一 日 五 錢 到 輸 所 二 百 一 十 里 己 縣 一 萬 九 千 一 百 三 十 六 算 粟 一 斛 一 十 傭 價 一 日 五 錢 到 輸 所 二 百 八 十 里 。 凡 六 縣 賦 粟 六 萬 斛 皆 輸 甲 縣 。 六 人 共 車 車 載 二 十 五 斛 重 車 日 行 五 十 里 空 車 日 行 七 十 里 載 輸 之 間 各 一 日 。 粟 有 貴 賤 傭 各 別 價 以 算 出 錢 令 費 勞 等 。 問 縣 各 粟 幾 何 ？

答 曰 甲 縣 一 萬 八 千 九 百 四 十 七 斛 一 百 三 十 三 分 斛 之 四 十 九 。 乙 縣 一 萬 八 百 二 十 七 斛 一 百 三 十 三 分 斛 之 九 。 丙 縣 七 千 二 百 一 十 八 斛 一 百 三 十 三 分 斛 之 六 。 丁 縣 六 千 七 百 六 十 六 斛 一 百 三 十 三 分 斛 之 一 百 二 十 二 。 戊 縣 九 千 二 十 二 斛 一 百 三 十 三 分 斛 之 七 十 四 。 己 縣 七 千 二 百 一 十 八 斛 一 百 三 十 三 分 斛 之 六 。

術 曰 以 車 程 行 空 重 相 乘 為 法 并 空 重 以 乘 道 里 各 自 為 實 實 如 法 得 一 日 。 加 載 輸 各 一 日 而 以 六 人 乘 之 又 以 傭 價 乘 之 以 二 十 五 斛 除 之 加 一 斛 粟 價 即 致 一 斛 之 費 。 各 以 約 其 算 數 為 衰 副 并 為 法 以 所 賦 粟 乘 未 并 者 各 自 為 實 。 實 如 法 得 一 斛 。

今 有 粟 七 斗 三 人 分 舂 之 一 人 為 糲 米 一 人 為 粺 米 一 人 為 鑿 米 令 米 數 等 。 問 取 粟 為 米 各 幾 何 ？

答 曰 糲 米 取 粟 二 斗 一 百 二 十 一 分 斗 之 一 十 。 粺 米 取 粟 二 斗 一 百 二 十 一 分 斗 之 三 十 八 。 鑿 米 取 粟 二 斗 一 百 二 十 一 分 斗 之 七 十 三 。 為 米 各 一 斗 六 百 五 分 斗 之 一 百 五 十 一 。

術 曰 列 置 糲 米 三 十 粺 米 二 十 七 鑿 米 二 十 四 而 反 衰 之 副 并 為 法 。 以 七 斗 乘 未 并 者 各 自 為 取 粟 實 。 實 如 法 得 一 斗 。 若 求 米 等 者 以 本 率 各 乘 定 所 取 粟 為 實 以 粟 率 五 十 為 法 實 如 法 得 一 斗 。

今 有 人 當 稟 粟 二 斛 。 倉 無 粟 欲 與 米 一 菽 二 以 當 所 稟 粟 。 問 各 幾 何 ？

答 曰 米 五 斗 一 升 七 分 升 之 三 。 菽 一 斛 二 升 七 分 升 之 六 。

術 曰 置 米 一 菽 二 求 為 粟 之 數 。 并 之 得 三 九 分 之 八 以 為 法 。 亦 置 米 一 菽 二 而 以 粟 二 斛 乘 之 各 自 為 實 。 實 如 法 得 一 斛 。

今 有 取 傭 負 鹽 二 斛 行 一 百 里 與 錢 四 十 。 今 負 鹽 一 斛 七 斗 三 升 少 半 升 行 八 十 里 。 問 與 錢 幾 何 ？

答 曰 二 十 七 錢 十 五 分 錢 之 十 一 。

術 曰 置 鹽 二 斛 升 數 以 一 百 里 乘 之 為 法 。 以 四 十 錢 乘 今 負 鹽 升 數 又 以 八 十 里 乘 之 為 實 。 實 如 法 得 一 錢 。

今 有 負 籠 重 一 石 一 十 七 斤 行 七 十 六 步 五 十 返 。 今 負 籠 重 一 石 行 百 步 問 返 幾 何 ？

答 曰 四 十 三 返 六 十 分 返 之 二 十 三 。

術 曰 以 今 所 行 步 數 乘 今 籠 重 斤 數 為 法 故 籠 重 斤 數 乘 故 步 又 以 返 數 乘 之 為 實 。 實 如 法 得 一 返 。

今 有 程 傳 委 輸 空 車 日 行 七 十 里 重 車 日 行 五 十 里 。 今 載 太 倉 粟 輸 上 林 五 日 三 返 。 問 太 倉 去 上 林 幾 何 ？

答 曰 四 十 八 里 十 八 分 里 之 十 一 。

術 曰 并 空 重 里 數 以 三 返 乘 之 為 法 。 令 空 重 相 乘 又 以 五 日 乘 之 為 實 。 實 如 法 得 一 里 。

今 有 絡 絲 一 斤 為 練 絲 一 十 二 兩 練 絲 一 斤 為 青 絲 一 斤 十 二 銖 。 今 有 青 絲 一 斤 問 本 絡 絲 幾 何 ？

答 曰 一 斤 四 兩 一 十 六 銖 三 十 三 分 銖 之 十 六 。

術 曰 以 練 絲 十 二 兩 乘 青 絲 一 斤 一 十 二 銖 為 法 。 以 青 絲 一 斤 銖 數 乘 練 絲 一 斤 兩 數 又 以 絡 絲 一 斤 乘 之 為 實 。 實 如 法 得 一 斤 。

今 有 惡 粟 二 十 斗 舂 之 得 糲 米 九 斗 。 今 欲 求 粺 米 十 斗 問 惡 粟 幾 何 ？

答 曰 二 十 四 斗 六 升 八 十 一 分 升 之 七 十 四 。

術 曰 置 糲 米 九 斗 以 九 乘 之 為 法 。 亦 置 粺 米 十 斗 以 十 乘 之 又 以 惡 粟 二 十 斗 乘 之 為 實 。 實 如 法 得 一 斗 。

今 有 善 行 者 行 一 百 步 不 善 行 者 行 六 十 步 。 今 不 善 行 者 先 行 一 百 步 善 行 者 追 之 問 幾 何 步 及 之 ？

答 曰 二 百 五 十 步 。

術 曰 置 善 行 者 一 百 步 減 不 善 行 者 六 十 步 餘 四 十 步 以 為 法 。 以 善 行 者 之 一 百 步 乘 不 善 行 者 先 行 一 百 步 為 實 。 實 如 法 得 一 步 。

今 有 不 善 行 者 先 行 一 十 里 善 行 者 追 之 一 百 里 先 至 不 善 行 者 二 十 里 。 問 善 行 者 幾 何 里 及 之 ？

答 曰 三 十 三 里 少 半 里 。

術 曰 置 不 善 行 者 先 行 一 十 里 以 善 行 者 先 至 二 十 里 增 之 以 為 法 。 以 不 善 行 者 先 行 一 十 里 乘 善 行 者 一 百 里 為 實 。 實 如 法 得 一 里 。

今 有 兔 先 走 一 百 步 犬 追 之 二 百 五 十 步 不 及 三 十 步 而 止 。 問 犬 不 止 復 行 幾 何 步 及 之 ？

答 曰 一 百 七 步 七 分 步 之 一 。

術 曰 置 兔 先 走 一 百 步 以 犬 走 不 及 三 十 步 減 之 餘 為 法 。 以 不 及 三 十 步 乘 犬 追 步 數 為 實 實 如 法 得 一 步 。

今 有 人 持 金 十 二 斤 出 關 。 關 稅 之 十 分 而 取 一 。 今 關 取 金 二 斤 償 錢 五 千 。 問 金 一 斤 值 錢 幾 何 ？

答 曰 六 千 二 百 五 十 。

術 曰 以 一 十 乘 二 斤 以 十 二 斤 減 之 餘 為 法 。 以 一 十 乘 五 千 為 實 。 實 如 法 得 一 錢 。

今 有 客 馬 日 行 三 百 里 。 客 去 忘 持 衣 日 已 三 分 之 一 主 人 乃 覺 。 持 衣 追 及 與 之 而 還 至 家 視 日 四 分 之 三 。 問 主 人 馬 不 休 日 行 幾 何 ？

答 曰 七 百 八 十 里 。

術 曰 置 四 分 日 之 三 除 三 分 日 之 一 半 其 餘 以 為 法 。 副 置 法 增 三 分 日 之 一 以 三 百 里 乘 之 為 實 。 實 如 法 得 主 人 馬 一 日 行 。

今 有 金 箠 長 五 尺 。 斬 本 一 尺 重 四 斤 。 斬 末 一 尺 重 二 斤 。 問 次 一 尺 各 重 幾 何 ？

答 曰 末 一 尺 重 二 斤 。 次 一 尺 重 二 斤 八 兩 。 次 一 尺 重 三 斤 。 次 一 尺 重 三 斤 八 兩 。 次 一 尺 重 四 斤 。

術 曰 令 末 重 減 本 重 餘 即 差 率 也 。 又 置 本 重 以 四 間 乘 之 為 下 第 一 衰 。 副 置 以 差 率 減 之 每 尺 各 自 為 衰 。 副 置 下 第 一 衰 以 為 法 以 本 重 四 斤 遍 乘 列 衰 各 自 為 實 。 實 如 法 得 一 斤 。

今 有 五 人 分 五 錢 令 上 二 人 所 得 與 下 三 人 等 。 問 各 得 幾 何 ？

答 曰 甲 得 一 錢 六 分 錢 之 二 乙 得 一 錢 六 分 錢 之 一 丙 得 一 錢 丁 得 六 分 錢 之 五 戊 得 六 分 錢 之 四 。

術 曰 置 錢 錐 行 衰 并 上 二 人 為 九 并 下 三 人 為 六 。 六 少 於 九 三 。 以 三 均 加 焉 副 并 為 法 。 以 所 分 錢 乘 未 并 者 各 自 為 實 。 實 如 法 得 一 錢 。

今 有 竹 九 節 下 三 節 容 四 升 上 四 節 容 三 升 。 問 中 間 二 節 欲 均 容 各 多 少 ？

答 曰 下 初 一 升 六 十 六 分 升 之 二 十 九 次 一 升 六 十 六 分 升 之 二 十 二 次 一 升 六 十 六 分 升 之 一 十 五 次 一 升 六 十 六 分 升 之 八 次 一 升 六 十 六 分 升 之 一 次 六 十 六 分 升 之 六 十 次 六 十 六 分 升 之 五 十 三 次 六 十 六 分 升 之 四 十 六 次 六 十 六 分 升 之 三 十 九 。

術 曰 以 下 三 節 分 四 升 為 下 率 以 上 四 節 分 三 升 為 上 率 。 上 下 率 以 少 減 多 餘 為 實 。 置 四 節 三 節 各 半 之 以 減 九 節 餘 為 法 。 實 如 法 得 一 升 即 衰 相 去 也 。 下 率 一 升 少 半 升 者 下 第 二 節 容 也 。

今 有 鳧 起 南 海 七 日 至 北 海 鴈 起 北 海 九 日 至 南 海 。 今 鳧 鴈 俱 起 。 問 何 日 相 逢 ？

答 曰 三 日 十 六 分 日 之 十 五 。

術 曰 并 日 數 為 法 日 數 相 乘 為 實 實 如 法 得 一 日 。

今 有 甲 發 長 安 五 日 至 齊 乙 發 齊 七 日 至 長 安 。 今 乙 發 已 先 二 日 甲 乃 發 長 安 。 問 幾 何 日 相 逢 ？

答 曰 二 日 十 二 分 日 之 一 。

術 曰 并 五 日 七 日 以 為 法 。 以 乙 先 發 二 日 減 七 日 餘 以 乘 甲 日 數 為 實 。 實 如 法 得 一 日 。

今 有 一 人 一 日 為 牡 瓦 三 十 八 枚 一 人 一 日 為 牝 瓦 七 十 六 枚 。 今 令 一 人 一 日 作 瓦 牝 牡 相 半 問 成 瓦 幾 何 ？

答 曰 二 十 五 枚 少 半 枚 。

術 曰 并 牝 牡 為 法 牝 牡 相 乘 為 實 實 如 法 得 一 枚 。

今 有 一 人 一 日 矯 矢 五 十 一 人 一 日 羽 矢 三 十 一 人 一 日 筈 矢 十 五 。 今 令 一 人 一 日 自 矯 羽 筈 問 成 矢 幾 何 ？

答 曰 八 矢 少 半 矢 。

術 曰 矯 矢 五 十 用 徒 一 人 。 羽 矢 五 十 用 徒 一 人 太 半 人 。 筈 矢 五 十 用 徒 三 人 少 半 人 。 并 之 得 六 人 以 為 法 。 以 五 十 矢 為 實 。 實 如 法 得 一 矢 。

今 有 假 田 初 假 之 歲 三 畝 一 錢 明 年 四 畝 一 錢 後 年 五 畝 一 錢 。 凡 三 歲 得 一 百 問 田 幾 何 ？

答 曰 一 頃 二 十 七 畝 四 十 七 分 畝 之 三 十 一 。

術 曰 置 畝 數 及 錢 數 令 畝 數 互 乘 錢 數 并 以 為 法 。 畝 數 相 乘 又 以 百 錢 乘 之 為 實 。 實 如 法 得 一 畝 。

今 有 程 耕 一 人 一 日 發 七 畝 一 人 一 日 耕 三 畝 一 人 一 日 耰 種 五 畝 。 今 令 一 人 一 日 自 發 耕 耰 種 之 問 治 田 幾 何 ？

答 曰 一 畝 一 百 一 十 四 步 七 十 一 分 步 之 六 十 六 。

術 曰 置 發 耕 耰 畝 數 令 互 乘 人 數 并 以 為 法 。 畝 數 相 乘 為 實 。 實 如 法 得 一 畝 。

今 有 池 五 渠 注 之 。 其 一 渠 開 之 少 半 日 一 滿 次 一 日 一 滿 次 二 日 半 一 滿 次 三 日 一 滿 次 五 日 一 滿 。 今 皆 決 之 問 幾 何 日 滿 池 ？

答 曰 七 十 四 分 日 之 十 五 。

術 曰 各 置 渠 一 日 滿 池 之 數 并 以 為 法 。 以 一 日 為 實 。 實 如 法 得 一 日 。 其 一 術 列 置 日 數 及 滿 數 今 日 互 相 乘 滿 并 以 為 法 日 數 相 乘 為 實 實 如 法 得 一 日 。

今 有 人 持 米 出 三 關 外 關 三 而 取 一 中 關 五 而 取 一 內 關 七 而 取 一 餘 米 五 斗 。 問 本 持 米 幾 何 ？

答 曰 十 斗 九 升 八 分 升 之 三 。

術 曰 置 米 五 斗 。 以 所 稅 者 三 之 五 之 七 之 為 實 。 以 餘 不 稅 者 二 四 六 相 乘 為 法 。 實 如 法 得 一 斗 。

今 有 人 持 金 出 五 關 前 關 二 而 稅 一 次 關 三 而 稅 一 次 關 四 而 稅 一 次 關 五 而 稅 一 次 關 六 而 稅 一 。 并 五 關 所 稅 適 重 一 斤 。 問 本 持 金 幾 何 ？

答 曰 一 斤 三 兩 四 銖 五 分 銖 之 四 。

術 曰 置 一 斤 通 所 稅 者 以 乘 之 為 實 。 亦 通 其 不 稅 者 以 減 所 通 餘 為 法 。 實 如 法 得 一 斤 。

#@

 盈 不 足 

今 有 共 買 物 人 出 八 盈 三 人 出 七 不 足 四 。 問 人 數 物 價 各 幾 何 ？

答 曰 七 人 物 價 五 十 三 。

今 有 共 買 雞 人 出 九 盈 十 一 人 出 六 不 足 十 六 。 問 人 數 雞 價 各 幾 何 ？

答 曰 九 人 雞 價 七 十 。

今 有 共 買 璡 人 出 半 盈 四 人 出 少 半 不 足 三 。 問 人 數 璡 價 各 幾 何 ？

答 曰 四 十 二 人 璡 價 十 七 。

今 有 共 買 牛 七 家 共 出 一 百 九 十 不 足 三 百 三 十 九 家 共 出 二 百 七 十 盈 三 十 。 問 家 數 牛 價 各 幾 何 ？

答 曰 一 百 二 十 六 家 牛 價 三 千 七 百 五 十 。

盈 不 足 術 曰 置 所 出 率 盈 不 足 各 居 其 下 。 令 維 乘 所 出 率 并 以 為 實 。 并 盈 不 足 為 法 。 實 如 法 而 一 。 有 分 者 通 之 。 盈 不 足 相 與 同 其 買 物 者 置 所 出 率 以 少 減 多 餘 以 約 法 實 。 實 為 物 價 法 為 人 數 。

其 一 術 曰 并 盈 不 足 為 實 。 以 所 出 率 以 少 減 多 餘 為 法 。 實 如 法 得 一 人 。 以 所 出 率 乘 之 減 盈 增 不 足 即 物 價 。

今 有 共 買 金 人 出 四 百 盈 三 千 四 百 人 出 三 百 盈 一 百 。 問 人 數 金 價 各 幾 何 ？

答 曰 三 十 三 人 。 金 價 九 千 八 百 。

今 有 共 買 羊 人 出 五 不 足 四 十 五 人 出 七 不 足 三 。 問 人 數 羊 價 各 幾 何 ？

答 曰 二 十 一 人 羊 價 一 百 五 十 。

兩 盈 兩 不 足 術 曰 置 所 出 率 盈 不 足 各 居 其 下 。 令 維 乘 所 出 率 以 少 減 多 餘 為 實 。 兩 盈 兩 不 足 以 少 減 多 餘 為 法 。 實 如 法 而 一 。 有 分 者 通 之 。 兩 盈 兩 不 足 相 與 同 其 買 物 者 置 所 出 率 以 少 減 多 餘 以 約 法 實 實 為 物 價 法 為 人 數 。

其 一 術 曰 置 所 出 率 以 少 減 多 餘 為 法 。 兩 盈 兩 不 足 以 少 減 多 餘 為 實 。 實 如 法 而 一 得 人 數 。 以 所 出 率 乘 之 減 盈 增 不 足 即 物 價 。

今 有 共 買 豕 人 出 一 百 盈 一 百 人 出 九 十 適 足 。 問 人 數 豕 價 各 幾 何 ？

答 曰 一 十 人 豕 價 九 百 。

今 有 共 買 犬 人 出 五 不 足 九 十 人 出 五 十 適 足 。 問 人 數 犬 價 各 幾 何 ？

答 曰 二 人 犬 價 一 百 。

盈 適 足 不 足 適 足 術 曰 以 盈 及 不 足 之 數 為 實 。 置 所 出 率 以 少 減 多 餘 為 法 。 實 如 法 得 一 人 。 其 求 物 價 者 以 適 足 乘 人 數 得 物 價 。

今 有 米 在 十 斗 桶 中 不 知 其 數 。 滿 中 添 粟 而 舂 之 得 米 七 斗 。 問 故 米 幾 何 ？

答 曰 二 斗 五 升 。

術 曰 以 盈 不 足 術 求 之 假 令 故 米 二 斗 不 足 二 升 。 令 之 三 斗 有 餘 二 升 。

今 有 垣 高 九 尺 。 瓜 生 其 上 蔓 日 長 七 寸 。 瓠 生 其 下 蔓 日 長 一 尺 。 問 幾 何 日 相 逢 ？ 瓜 瓠 各 長 幾 何 ？

答 曰 五 日 十 七 分 日 之 五 。 瓜 長 三 尺 七 寸 十 七 分 寸 之 一 瓠 長 五 尺 二 寸 十 七 分 寸 之 十 六 。

術 曰 假 令 五 日 不 足 五 寸 。 令 之 六 日 有 餘 一 尺 二 寸 。

今 有 蒲 生 一 日 長 三 尺 。 莞 生 一 日 長 一 尺 。 蒲 生 日 自 半 。 莞 生 日 自 倍 。 問 幾 何 日 而 長 等 ？

答 曰 二 日 十 三 分 日 之 六 。 各 長 四 尺 八 寸 十 三 分 寸 之 六 。

術 曰 假 令 二 日 不 足 一 尺 五 寸 。 令 之 三 日 有 餘 一 尺 七 寸 半 。

今 有 垣 厚 五 尺 兩 鼠 對 穿 。 大 鼠 日 一 尺 小 鼠 亦 日 一 尺 。 大 鼠 日 自 倍 小 鼠 日 自 半 。 問 幾 何 日 相 逢 ？ 各 穿 幾 何 ？

答 曰 二 日 十 七 分 日 之 二 。 大 鼠 穿 三 尺 四 寸 十 七 分 寸 之 十 二 小 鼠 穿 一 尺 五 寸 十 七 分 寸 之 五 。

術 曰 假 令 二 日 不 足 五 寸 。 令 之 三 日 有 餘 三 尺 七 寸 半 。

今 有 醇 酒 一 斗 直 錢 五 十 行 酒 一 斗 直 錢 一 十 。 今 將 錢 三 十 得 酒 二 斗 。 問 醇 行 酒 各 得 幾 何 ？

答 曰 醇 酒 二 升 半 行 酒 一 斗 七 升 半 。

術 曰 假 令 醇 酒 五 升 行 酒 一 斗 五 升 有 餘 一 十 。 令 之 醇 酒 二 升 行 酒 一 斗 八 升 不 足 二 。

今 有 大 器 五 小 器 一 容 三 斛 大 器 一 小 器 五 容 二 斛 。 問 大 小 器 各 容 幾 何 ？

答 曰 大 器 容 二 十 四 分 斛 之 十 三 小 器 容 二 十 四 分 斛 之 七 。

術 曰 假 令 大 器 五 斗 小 器 亦 五 斗 盈 一 十 斗 。 令 之 大 器 五 斗 五 升 小 器 二 斗 五 升 不 足 二 斗 。

今 有 漆 三 得 油 四 油 四 和 漆 五 。 今 有 漆 三 斗 欲 令 分 以 易 油 還 自 和 餘 漆 。 問 出 漆 得 油 和 漆 各 幾 何 ？

答 曰 出 漆 一 斗 一 升 四 分 升 之 一 得 油 一 斗 五 升 和 漆 一 斗 八 升 四 分 升 之 三 。

術 曰 假 令 出 漆 九 升 不 足 六 升 。 令 之 出 漆 一 斗 二 升 有 餘 二 升 。

今 有 玉 方 一 寸 重 七 兩 石 方 一 寸 重 六 兩 。 今 有 石 立 方 三 寸 中 有 玉 并 重 十 一 斤 。 問 玉 石 重 各 幾 何 ？

答 曰 玉 一 十 四 寸 重 六 斤 二 兩 。 石 一 十 三 寸 重 四 斤 十 四 兩 。

術 曰 假 令 皆 玉 多 十 三 兩 。 令 之 皆 石 不 足 十 四 兩 。 不 足 為 玉 多 為 石 。 各 以 一 寸 之 重 乘 之 得 玉 石 之 積 重 。

今 有 善 田 一 畝 價 三 百 惡 田 七 畝 價 五 百 。 今 并 買 一 頃 價 錢 一 萬 。 問 善 惡 田 各 幾 何 ？

答 曰 善 田 一 十 二 畝 半 惡 田 八 十 七 畝 半 。

術 曰 假 令 善 田 二 十 畝 惡 田 八 十 畝 多 一 千 七 百 一 十 四 錢 七 分 錢 之 二 。 令 之 善 田 一 十 畝 惡 田 九 十 畝 不 足 五 百 七 十 一 錢 七 分 錢 之 三 。

今 有 黃 金 九 枚 白 銀 一 十 一 枚 稱 之 重 適 等 。 交 易 其 一 金 輕 十 三 兩 。 問 金 銀 一 枚 各 重 幾 何 ？

答 曰 金 重 二 斤 三 兩 一 十 八 銖 銀 重 一 斤 十 三 兩 六 銖 。

術 曰 假 令 黃 金 三 斤 白 銀 二 斤 一 十 一 分 斤 之 五 不 足 四 十 九 於 右 行 。 令 之 黃 金 二 斤 白 銀 一 斤 一 十 一 分 斤 之 七 多 一 十 五 於 左 行 。 以 分 母 各 乘 其 行 內 之 數 以 盈 不 足 維 乘 所 出 率 并 以 為 實 。 并 盈 不 足 為 法 。 實 如 法 得 黃 金 重 。 分 母 乘 法 以 除 得 銀 重 。 約 之 得 分 也 。

今 有 良 馬 與 駑 馬 發 長 安 至 齊 。 齊 去 長 安 三 千 里 。 良 馬 初 日 行 一 百 九 十 三 里 日 增 十 三 里 。 駑 馬 初 日 行 九 十 七 里 日 減 半 里 。 良 馬 先 至 齊 復 還 迎 駑 馬 。 問 幾 何 日 相 逢 及 各 行 幾 何 ？

答 曰 一 十 五 日 一 百 九 十 一 分 日 之 一 百 三 十 五 而 相 逢 。 良 馬 行 四 千 五 百 三 十 四 里 一 百 九 十 一 分 里 之 四 十 六 。 駑 馬 行 一 千 四 百 六 十 五 里 一 百 九 十 一 分 里 之 一 百 四 十 五 。

術 曰 假 令 十 五 日 不 足 三 百 三 十 七 里 半 。 令 之 十 六 日 多 一 百 四 十 里 。 以 盈 不 足 維 乘 假 令 之 數 并 而 為 實 。 并 盈 不 足 為 法 。 實 如 法 而 一 得 日 數 。 不 盡 者 以 等 數 除 之 而 命 分 。

今 有 人 持 錢 之 蜀 賈 利 十 三 。 初 返 歸 一 萬 四 千 次 返 歸 一 萬 三 千 次 返 歸 一 萬 二 千 次 返 歸 一 萬 一 千 後 返 歸 一 萬 。 凡 五 返 歸 錢 本 利 俱 盡 。 問 本 持 錢 及 利 各 幾 何 ？

答 曰 本 三 萬 四 百 六 十 八 錢 三 十 七 萬 一 千 二 百 九 十 三 分 錢 之 八 萬 四 千 八 百 七 十 六 。 利 二 萬 九 千 五 百 三 十 一 錢 三 十 七 萬 一 千 二 百 九 十 三 分 錢 之 二 十 八 萬 六 千 四 百 一 十 七 。

術 曰 假 令 本 錢 三 萬 不 足 一 千 七 百 三 十 八 錢 半 。 令 之 四 萬 多 三 萬 五 千 三 百 九 十 錢 八 分 。

#@

 方 程 

今 有 上 禾 三 秉 中 禾 二 秉 下 禾 一 秉 實 三 十 九 斗 上 禾 二 秉 中 禾 三 秉 下 禾 一 秉 實 三 十 四 斗 上 禾 一 秉 中 禾 二 秉 下 禾 三 秉 實 二 十 六 斗 。 問 上 中 下 禾 實 一 秉 各 幾 何 ？

答 曰 上 禾 一 秉 九 斗 四 分 斗 之 一 中 禾 一 秉 四 斗 四 分 斗 之 一 下 禾 一 秉 二 斗 四 分 斗 之 三 。

方 程 術 曰 置 上 禾 三 秉 中 禾 二 秉 下 禾 一 秉 實 三 十 九 斗 於 右 方 。 中 左 禾 列 如 右 方 。 以 右 行 上 禾 遍 乘 中 行 而 以 直 除 。 又 乘 其 次 亦 以 直 除 。 然 以 中 行 中 禾 不 盡 者 遍 乘 左 行 而 以 直 除 。 左 方 下 禾 不 盡 者 上 為 法 下 為 實 。 實 即 下 禾 之 實 。 求 中 禾 以 法 乘 中 行 下 實 而 除 下 禾 之 實 。 餘 如 中 禾 秉 數 而 一 即 中 禾 之 實 。 求 上 禾 亦 以 法 乘 右 行 下 實 而 除 下 禾 中 禾 之 實 。 餘 如 上 禾 秉 數 而 一 即 上 禾 之 實 。 實 皆 如 法 各 得 一 斗 。

今 有 上 禾 七 秉 損 實 一 斗 益 之 下 禾 二 秉 而 實 一 十 斗 。 下 禾 八 秉 益 實 一 斗 與 上 禾 二 秉 而 實 一 十 斗 。 問 上 下 禾 實 一 秉 各 幾 何 ？

答 曰 上 禾 一 秉 實 一 斗 五 十 二 分 斗 之 一 十 八 下 禾 一 秉 實 五 十 二 分 斗 之 四 十 一 。

術 曰 如 方 程 。 損 之 曰 益 益 之 曰 損 。 損 實 一 斗 者 其 實 過 一 十 斗 也 。 益 實 一 斗 者 其 實 不 滿 一 十 斗 也 。

今 有 上 禾 二 秉 中 禾 三 秉 下 禾 四 秉 實 皆 不 滿 斗 。 上 取 中 中 取 下 下 取 上 各 一 秉 而 實 滿 斗 。 問 上 中 下 禾 實 一 秉 各 幾 何 ？

答 曰 上 禾 一 秉 實 二 十 五 分 斗 之 九 中 禾 一 秉 實 二 十 五 分 斗 之 七 下 禾 一 秉 實 二 十 五 分 斗 之 四 。

術 曰 如 方 程 各 置 所 取 以 正 負 術 入 之 。

正 負 術 曰 同 名 相 除 異 名 相 益 正 無 入 負 之 負 無 入 正 之 。 其 異 名 相 除 同 名 相 益 正 無 入 正 之 負 無 入 負 之 。

今 有 上 禾 五 秉 損 實 一 斗 一 升 當 下 禾 七 秉 。 上 禾 七 秉 損 實 二 斗 五 升 當 下 禾 五 秉 。 問 上 下 禾 實 一 秉 各 幾 何 ？

答 曰 上 禾 一 秉 五 升 下 禾 一 秉 二 升 。

術 曰 如 方 程 置 上 禾 五 秉 正 下 禾 七 秉 負 損 實 一 斗 一 升 正 。 次 置 上 禾 七 秉 正 下 禾 五 秉 負 損 實 二 斗 五 升 正 。 以 正 負 術 入 之 。

今 有 上 禾 六 秉 損 實 一 斗 八 升 當 下 禾 一 十 秉 。 下 禾 十 五 秉 損 實 五 升 當 上 禾 五 秉 。 問 上 下 禾 實 一 秉 各 幾 何 ？

答 曰 上 禾 一 秉 實 八 升 下 禾 一 秉 實 三 升 。

術 曰 如 方 程 置 上 禾 六 秉 正 下 禾 一 十 秉 負 損 實 一 斗 八 升 正 。 次 置 上 禾 五 秉 負 下 禾 一 十 五 秉 正 損 實 五 升 正 。 以 正 負 術 人 之 。

今 有 上 禾 三 秉 益 實 六 斗 當 下 禾 十 秉 。 下 禾 五 秉 益 實 一 斗 當 上 禾 二 秉 。 問 上 下 禾 實 一 秉 各 幾 何 ？

答 曰 上 禾 一 秉 實 八 斗 下 禾 一 秉 實 三 斗 。

術 曰 如 方 程 置 上 禾 三 秉 正 下 禾 一 十 秉 負 益 實 六 斗 負 。 次 置 上 禾 二 秉 負 下 禾 五 秉 正 益 實 一 斗 負 。 以 正 負 術 入 之 。

今 有 牛 五 羊 二 直 金 十 兩 。 牛 二 羊 五 直 金 八 兩 。 問 牛 羊 各 直 金 幾 何 ？

答 曰 牛 一 直 金 一 兩 二 十 一 分 兩 之 一 十 三 羊 一 直 金 二 十 一 分 兩 之 二 十 。

術 曰 如 方 程 。

今 有 賣 牛 二 羊 五 以 買 十 三 豕 有 餘 錢 一 千 。 賣 牛 三 豕 三 以 買 九 羊 錢 適 足 。 賣 羊 六 豕 八 以 買 五 牛 錢 不 足 六 百 。 問 牛 羊 豕 價 各 幾 何 ？

答 曰 牛 價 一 千 二 百 羊 價 五 百 豕 價 三 百 。

術 曰 如 方 程 置 牛 二 羊 五 正 豕 一 十 三 負 餘 錢 數 正 次 牛 三 正 羊 九 負 豕 三 正 次 牛 五 負 羊 六 正 豕 八 正 不 足 錢 負 。 以 正 負 術 入 之 。

今 有 五 雀 六 燕 集 稱 之 衡 雀 俱 重 燕 俱 輕 。 一 雀 一 燕 交 而 處 衡 適 平 。 并 燕 雀 重 一 斤 。 問 燕 雀 一 枚 各 重 幾 何 ？

答 曰 雀 重 一 兩 一 十 九 分 兩 之 十 三 燕 重 一 兩 一 十 九 分 兩 之 五 。

術 曰 如 方 程 交 易 質 之 各 重 八 兩 。

今 有 甲 乙 二 人 持 錢 不 知 其 數 。 甲 得 乙 半 而 錢 五 十 乙 得 甲 太 半 而 亦 錢 五 十 。 問 甲 乙 持 錢 各 幾 何 ？

答 曰 甲 持 三 十 七 錢 半 乙 持 二 十 五 錢 。

術 曰 如 方 程 損 益 之 。

今 有 二 馬 一 牛 價 過 一 萬 如 半 馬 之 價 。 一 馬 二 牛 價 不 滿 一 萬 如 半 牛 之 價 。 問 牛 馬 價 各 幾 何 ？

答 曰 馬 價 五 千 四 百 五 十 四 錢 一 十 一 分 錢 之 六 牛 價 一 千 八 百 一 十 八 錢 一 十 一 分 錢 之 二 。

術 曰 如 方 程 損 益 之 。

今 有 武 馬 一 匹 中 馬 二 匹 下 馬 三 匹 皆 載 四 十 石 至 阪 皆 不 能 上 。 武 馬 借 中 馬 一 匹 中 馬 借 下 馬 一 匹 下 馬 借 武 馬 一 匹 乃 皆 上 。 問 武 中 下 馬 一 匹 各 力 引 幾 何 ？

答 曰 武 馬 一 匹 力 引 二 十 二 石 七 分 石 之 六 中 馬 一 匹 力 引 十 七 石 七 分 石 之 一 下 馬 一 匹 力 引 五 石 七 分 石 之 五 。

術 曰 如 方 程 各 置 所 借 以 正 負 術 入 之 。

今 有 五 家 共 井 甲 二 綆 不 足 如 乙 一 綆 乙 三 綆 不 足 如 丙 一 綆 丙 四 綆 不 足 如 丁 一 綆 丁 五 綆 不 足 如 戊 一 綆 戊 六 綆 不 足 如 甲 一 綆 。 如 各 得 所 不 足 一 綆 皆 逮 。 問 井 深 綆 長 各 幾 何 ？

答 曰 井 深 七 丈 二 尺 一 寸 。 甲 綆 長 二 丈 六 尺 五 寸 乙 綆 長 一 丈 九 尺 一 寸 丙 綆 長 一 丈 四 尺 八 寸 丁 綆 長 一 丈 二 尺 九 寸 戊 綆 長 七 尺 六 寸 。

術 曰 如 方 程 以 正 負 術 入 之 。

今 有 白 禾 二 步 青 禾 三 步 黃 禾 四 步 黑 禾 五 步 實 各 不 滿 斗 。 白 取 青 黃 青 取 黃 黑 黃 取 黑 白 黑 取 白 青 各 一 步 而 實 滿 斗 。 問 白 青 黃 黑 禾 實 一 步 各 幾 何 ？

答 曰 白 禾 一 步 實 一 百 一 十 一 分 斗 之 三 十 三 青 禾 一 步 實 一 百 一 十 一 分 斗 之 二 十 八 黃 禾 一 步 實 一 百 一 十 一 分 斗 之 一 十 七 黑 禾 一 步 實 一 百 一 十 一 分 斗 之 一 十 。

術 曰 如 方 程 各 置 所 取 以 正 負 術 入 之 。

今 有 甲 禾 二 秉 乙 禾 三 秉 丙 禾 四 秉 重 皆 過 於 石 。 甲 二 重 如 乙 一 乙 三 重 如 丙 一 丙 四 重 如 甲 一 。 問 甲 乙 丙 禾 一 秉 各 重 幾 何 ？

答 曰 甲 禾 一 秉 重 二 十 三 分 石 之 十 七 乙 禾 一 秉 重 二 十 三 分 石 之 十 一 丙 禾 一 秉 重 二 十 三 分 石 之 十 。

術 曰 如 方 程 置 重 過 於 石 之 物 為 負 。 以 正 負 術 入 之 。

今 有 令 一 人 吏 五 人 從 者 一 十 人 食 雞 一 十 令 一 十 人 吏 一 人 從 者 五 人 食 雞 八 令 五 人 吏 一 十 人 從 者 一 人 食 雞 六 。 問 令 吏 從 者 食 雞 各 幾 何 ？

答 曰 令 一 人 食 一 百 二 十 二 分 雞 之 四 十 五 吏 一 人 食 一 百 二 十 二 分 雞 之 四 十 一 從 者 一 人 食 一 百 二 十 二 分 雞 之 九 十 七 。

術 曰 如 方 程 以 正 負 術 入 之 。

今 有 五 羊 四 犬 三 雞 二 兔 直 錢 一 千 四 百 九 十 六 四 羊 二 犬 六 雞 三 兔 直 錢 一 千 一 百 七 十 五 三 羊 一 犬 七 雞 五 兔 直 錢 九 百 五 十 八 二 羊 三 犬 五 雞 一 兔 直 錢 八 百 六 十 一 。 問 羊 犬 雞 兔 價 各 幾 何 ？

答 曰 羊 價 一 百 七 十 七 犬 價 一 百 二 十 一 雞 價 二 十 三 兔 價 二 十 九 。

術 曰 如 方 程 以 正 負 術 入 之 。

今 有 麻 九 斗 麥 七 斗 菽 三 斗 答 二 斗 黍 五 斗 直 錢 一 百 四 十 麻 七 斗 麥 六 斗 菽 四 斗 答 五 斗 黍 三 斗 直 錢 一 百 二 十 八 麻 三 斗 麥 五 斗 菽 七 斗 答 六 斗 黍 四 斗 直 錢 一 百 一 十 六 麻 二 斗 麥 五 斗 菽 三 斗 答 九 斗 黍 四 斗 直 錢 一 百 一 十 二 麻 一 斗 麥 三 斗 菽 二 斗 答 八 斗 黍 五 斗 直 錢 九 十 五 。 問 一 斗 直 幾 何 ？

答 曰 麻 一 斗 七 錢 麥 一 斗 四 錢 菽 一 斗 三 錢 答 一 斗 五 錢 黍 一 斗 六 錢 。

術 曰 如 方 程 以 正 負 術 入 之 。

#@

 勾 股 

今 有 勾 三 尺 股 四 尺 問 為 弦 幾 何 ？

答 曰 五 尺 。

今 有 弦 五 尺 勾 三 尺 問 為 股 幾 何 ？

答 曰 四 尺 。

今 有 股 四 尺 弦 五 尺 問 為 勾 幾 何 ？

答 曰 三 尺 。

勾 股 術 曰 勾 股 各 自 乘 并 而 開 方 除 之 即 弦 。

又 股 自 乘 以 減 弦 自 乘 其 餘 開 方 除 之 即 勾 。

又 勾 自 乘 以 減 弦 自 乘 其 餘 開 方 除 之 即 股 。

今 有 圓 材 徑 二 尺 五 寸 欲 為 方 版 令 厚 七 寸 。 問 廣 幾 何 ？

答 曰 二 尺 四 寸 。

術 曰 令 徑 二 尺 五 寸 自 乘 以 七 寸 自 乘 減 之 其 餘 開 方 除 之 即 廣 。

今 有 木 長 二 丈 圍 之 三 尺 。 葛 生 其 下 纏 木 七 周 上 與 木 齊 。 問 葛 長 幾 何 ？

答 曰 二 丈 九 尺 。

術 曰 以 七 周 乘 三 尺 為 股 木 長 為 勾 為 之 求 弦 。 弦 者 葛 之 長 。

今 有 池 方 一 丈 葭 生 其 中 央 出 水 一 尺 。 引 葭 赴 岸 適 與 岸 齊 。 問 水 深 葭 長 各 幾 何 ？

答 曰 水 深 一 丈 二 尺 葭 長 一 丈 三 尺 。

術 曰 半 池 方 自 乘 以 出 水 一 尺 自 乘 減 之 餘 倍 出 水 除 之 即 得 水 深 。 加 出 水 數 得 葭 長 。

今 有 立 木 繫 索 其 末 委 地 三 尺 。 引 索 卻 行 去 本 八 尺 而 索 盡 。 問 索 長 幾 何 ？

答 曰 一 丈 二 尺 六 分 尺 之 一 。

術 曰 以 去 本 自 乘 令 如 委 數 而 一 所 得 加 委 地 數 而 半 之 即 索 長 。

今 有 垣 高 一 丈 。 倚 木 於 垣 上 與 垣 齊 。 引 木 卻 行 一 尺 其 木 至 地 。 問 木 幾 何 ？

答 曰 五 丈 五 寸 。

術 曰 以 垣 高 十 尺 自 乘 如 卻 行 尺 數 而 一 所 得 以 加 卻 行 尺 數 而 半 之 即 木 長 數 。

今 有 圓 材 埋 在 壁 中 不 知 大 小 。 以 鐻 鐻 之 深 一 寸 鐻 道 長 一 尺 。 問 徑 幾 何 ？

答 曰 材 徑 二 尺 六 寸 。

術 曰 半 鐻 道 自 乘 如 深 寸 而 一 以 深 寸 增 之 即 材 徑 。

今 有 開 門 去 閫 一 尺 不 合 二 寸 。 問 門 廣 幾 何 ？

答 曰 一 丈 一 寸 。

術 曰 以 去 閫 一 尺 自 乘 所 得 以 不 合 二 寸 半 之 而 一 所 得 增 不 合 之 半 即 得 門 廣 。

今 有 戶 高 多 於 廣 六 尺 八 寸 兩 隅 相 去 適 一 丈 。 問 戶 高 廣 各 幾 何 ？

答 曰 廣 二 尺 八 寸 高 九 尺 六 寸 。

術 曰 令 一 丈 自 乘 為 實 。 半 相 多 令 自 乘 倍 之 減 實 半 其 餘 。 以 開 方 除 之 所 得 減 相 多 之 半 即 戶 廣 。 加 相 多 之 半 即 戶 高 。

今 有 戶 不 知 高 廣 竿 不 知 長 短 。 橫 之 不 出 四 尺 從 之 不 出 二 尺 邪 之 適 出 。 問 戶 高 廣 袤 各 幾 何 ？

答 曰 廣 六 尺 高 八 尺 袤 一 丈 。

術 曰 從 橫 不 出 相 乘 倍 而 開 方 除 之 。 所 得 加 從 不 出 即 戶 廣 加 橫 不 出 即 戶 高 兩 不 出 加 之 得 戶 袤 。

今 有 竹 高 一 丈 末 折 抵 地 去 本 三 尺 。 問 折 者 高 幾 何 ？

答 曰 四 尺 二 十 分 尺 之 十 一 。

術 曰 以 去 本 自 乘 令 如 高 而 一 所 得 以 減 竹 高 而 半 其 餘 即 折 者 之 高 也 。

今 有 二 人 同 所 立 。 甲 行 率 七 乙 行 率 三 。 乙 東 行 。 甲 南 行 十 步 而 邪 東 北 與 乙 會 。 問 甲 乙 行 各 幾 何 ？

答 曰 乙 東 行 一 十 步 半 甲 邪 行 一 十 四 步 半 及 之 。

術 曰 令 七 自 乘 三 亦 自 乘 并 而 半 之 以 為 甲 邪 行 率 。 邪 行 率 減 於 七 自 乘 餘 為 南 行 率 。 以 三 乘 七 為 乙 東 行 率 。 置 南 行 十 步 以 甲 邪 行 率 乘 之 副 置 十 步 以 乙 東 行 率 乘 之 各 自 為 實 。 實 如 南 行 率 而 一 各 得 行 數 。

今 有 勾 五 步 股 十 二 步 。 問 勾 中 容 方 幾 何 ？

答 曰 方 三 步 十 七 分 步 之 九 。

術 曰 并 勾 股 為 法 勾 股 相 乘 為 實 實 如 法 而 一 得 方 一 步 。

今 有 勾 八 步 股 十 五 步 。 問 勾 中 容 圓 徑 幾 何 ？

答 曰 六 步 。

術 曰 八 步 為 勾 十 五 步 為 股 為 之 求 弦 。 三 位 并 之 為 法 以 勾 乘 股 倍 之 為 實 。 實 如 法 得 徑 一 步 。

今 有 邑 方 二 百 步 各 中 開 門 。 出 東 門 十 五 步 有 木 。 問 出 南 門 幾 何 步 而 見 木 ？

答 曰 六 百 六 十 六 步 太 半 步 。

術 曰 出 東 門 步 數 為 法 半 邑 方 自 乘 為 實 實 如 法 得 一 步 。

今 有 邑 東 西 七 里 南 北 九 里 各 中 開 門 。 出 東 門 十 五 里 有 木 。 問 出 南 門 幾 何 步 而 見 木 ？

答 曰 三 百 一 十 五 步 。

術 曰 東 門 南 至 隅 步 數 以 乘 南 門 東 至 隅 步 數 為 實 。 以 木 去 門 步 數 為 法 。 實 如 法 而 一 。

今 有 邑 方 不 知 大 小 各 中 開 門 。 出 北 門 三 十 步 有 木 出 西 門 七 百 五 十 步 見 木 。 問 邑 方 幾 何 ？

答 曰 一 里 。

術 曰 令 兩 出 門 步 數 相 乘 因 而 四 之 為 實 。 開 方 除 之 即 得 邑 方 。

今 有 邑 方 不 知 大 小 各 中 開 門 。 出 北 門 二 十 步 有 木 。 出 南 門 十 四 步 折 而 西 行 一 千 七 百 七 十 五 步 見 木 。 問 邑 方 幾 何 ？

答 曰 二 百 五 十 步 。

術 曰 以 出 北 門 步 數 乘 西 行 步 數 倍 之 為 實 。 并 出 南 門 步 數 為 從 法 開 方 除 之 即 邑 方 。

今 有 邑 方 十 里 各 中 開 門 。 甲 乙 俱 從 邑 中 央 而 出 。 乙 東 出 甲 南 出 出 門 不 知 步 數 邪 向 東 北 磨 邑 適 與 乙 會 。 率 甲 行 五 乙 行 三 。 問 甲 乙 行 各 幾 何 ？

答 曰 甲 出 南 門 八 百 步 邪 東 北 行 四 千 八 百 八 十 七 步 半 及 乙 。 乙 東 行 四 千 三 百 一 十 二 步 半 。

術 曰 令 五 自 乘 三 亦 自 乘 并 而 半 之 為 邪 行 率 。 邪 行 率 減 於 五 自 乘 者 餘 為 南 行 率 。 以 三 乘 五 為 乙 東 行 率 。 置 邑 方 半 之 以 南 行 率 乘 之 如 東 行 率 而 一 即 得 出 南 門 步 數 。 以 增 邑 方 半 即 南 行 。 置 南 行 步 求 弦 者 以 邪 行 率 乘 之 求 東 者 以 東 行 率 乘 之 各 自 為 實 。 實 如 南 行 率 得 一 步 。

有 木 去 人 不 知 遠 近 。 立 四 表 相 去 各 一 丈 令 左 兩 表 與 所 望 參 相 直 。 從 後 右 表 望 之 入 前 右 表 三 寸 。 問 木 去 人 幾 何 ？

答 曰 三 十 三 丈 三 尺 三 寸 少 半 寸 。

術 曰 令 一 丈 自 乘 為 實 以 三 寸 為 法 實 如 法 而 一 。

有 山 居 木 西 不 知 其 高 。 山 去 木 五 十 三 里 木 高 九 丈 五 尺 。 人 立 木 東 三 里 望 木 末 適 與 山 峰 斜 平 。 人 目 高 七 尺 。 問 山 高 幾 何 ？

答 曰 一 百 六 十 四 丈 九 尺 六 寸 太 半 寸 。

術 曰 置 木 高 減 人 目 高 七 尺 餘 以 乘 五 十 三 里 為 實 。 以 人 去 木 三 里 為 法 。 實 如 法 而 一 所 得 加 木 高 即 山 高 。

今 有 井 徑 五 尺 不 知 其 深 。 立 五 尺 木 於 井 上 從 木 末 望 水 岸 入 徑 四 寸 。 問 井 深 幾 何 ？

答 曰 五 丈 七 尺 五 寸 。

術 曰 置 井 徑 五 尺 以 入 徑 四 寸 減 之 餘 以 乘 立 木 五 尺 為 實 。 以 入 徑 四 寸 為 法 。 實 如 法 得 一 寸 。

