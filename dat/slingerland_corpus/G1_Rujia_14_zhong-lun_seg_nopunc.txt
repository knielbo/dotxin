 治 學 

昔 之 君 子 成 德 立 行 身 沒 而 名 不 朽 其 故 何 哉 ？ 學 也 。 學 也 者 所 以 疏 神 達 思 怡 情 理 性 聖 人 之 上 務 也 。 民 之 初 載 其 矇 未 知 譬 如 寶 在 於 玄 室 有 所 求 而 不 見 白 日 照 焉 則 群 物 斯 辯 矣 。 學 者 心 之 白 日 也 故 先 王 立 教 官 掌 教 國 子 教 以 六 德 曰 智 仁 聖 義 中 和 教 以 六 行 曰 孝 友 睦 婣 任 恤 教 以 六 藝 曰 禮 樂 射 御 書 數 三 教 備 而 人 道 畢 矣 。 學 猶 飾 也 器 不 飾 則 無 以 為 美 觀 人 不 學 則 無 以 有 懿 德 。 有 懿 德 故 可 以 經 人 倫 為 美 觀 故 可 以 供 神明 。 故 書 曰 若 作 梓 材 既 勤 樸 斲 惟 其 塗 丹 雘 。 夫 聽 黃 鐘 之 聲 然 後 知 擊 缶 之 細 視 袞 龍 之 文 然 後 知 被 褐 之 陋 涉 庠 序 之 教 然 後 知 不 學 之 困 故 學 者 如 登 山 焉 動 而 益 高 如 寤 寐 焉 久 而 愈 足 。 顧 所 由 來 則 杳 然 其 遠 以 其 難 而 懈 之 誤 且 非 矣 ！ 詩 云 高 山 仰 止 景 行 行 止 。 好 學 之 謂 也 。

倦 立 而 思 遠 不 如 速 行 之 必 至 也 矯 首 而 徇 飛 不 如 循 雌 之 必 獲 也 孤 居 而 願 智 不 如 務 學 之 必 達 也 故 君 子 心 不 苟 願 必 以 求 學 身 不 苟 動 必 以 從 師 言 不 苟 出 必 以 博 聞 是 以 情 性 合 人 而 德 音 相 繼 也 。 孔 子 曰 弗 學 何 以 行 ？ 弗 思 何 以 得 ？ 小 子 勉 之 斯 可 謂 師 人 矣 。 馬 雖 有 逸 足 而 不 閑 輿 則 不 為 良 駿 人 雖 有 美 質 而 不 習 道 則 不 為 君 子 故 學 者 求 習 道 也 。 若 有 似 乎 畫 采 玄 黃 之 色 既 著 而 純 皓 之 體 斯 亡 。 敝 而 不 渝 孰 知 其 素 歟 ？ 子 夏 曰 日 習 則 學 不 忘 自 勉 則 身 不 墮 亟 聞 天下 之 大 言 則 志 益 廣 。 故 君 子 之 於 學 也 其 不 懈 猶 上 天 之 動 猶 日 月 之 行 終 身 亹 亹 沒 而 後 已 故 雖 有 其 才 而 無 其 志 亦 不 能 興 其 功 也 。 志 者 學 之 師 也 才 者 學 之 徒 也 學 者 不 患 才 之 不 贍 而 患 志 之 不 立 。 是 以 為 之 者 億 兆 而 成 之 者 無 幾 。 故 君 子 必 立 其 志 。 易 曰 君 子 以 自 強 不 息 。 

大 樂 之 成 非 取 乎 一 音 嘉 膳 之 和 非 取 乎 一 味 聖 人 之 德 非 取 乎 一 道 。 故 曰 學 者 所 以 總 群 道 也 。 群 道 統 乎 己 心 群 言 一 乎 己 口 。 唯 所 用 之 故 出 則 元 亨 處 則 利 貞 默 則 立 象 語 則 成 文 。 述 千 載 之 上 若 共 一 時 論 殊 俗 之 類 若 與 同 室 度 幽 明 之 故 若 見 其 情 原 治 亂 之 漸 若 指 已 效 。 故 詩 曰 學 有 緝 熙 于 光 明 。 其 此 之 謂 也 。 夫 獨 思 則 滯 而 不 通 獨 為 則 困 而 不 就 人 心 必 有 明 焉 必 有 悟 焉 。 如 火 得 風 而 炎 熾 如 水 赴 下 而 流 速 。 故 太 昊 觀 天地 而 畫 八 卦 燧 人 察 時 令 而 鑽 火 帝 軒 聞 鳳 鳴 而 調 律 倉 頡 視 鳥 跡 而 作 書 斯 大 聖 之 學 乎 神明 而 發 乎 物 類 也 。

賢 者 不 能 學 於 遠 乃 學 於 近 故 以 聖 人 為 師 。 昔 顏 淵 之 學 聖 人 也 聞 一 以 知 十 子 貢 聞 一 以 知 二 斯 皆 觸 類 而 長 之 篤 思 而 聞 之 者 也 。 非 唯 賢 者 學 於 聖 人 聖 人 亦 相 因 而 學 也 。 孔 子 因 於 文 武 文 武 因 於 成 湯 成 湯 因 於 夏 后 夏 后 因 於 堯 舜 。 故 六 籍 者 群 聖 相 因 之 書 也 。 其 人 雖 亡 其 道 猶 存 。 今 之 學 者 勤 心 以 取 之 亦 足 以 到 昭 明 而 成 博 達 矣 。 凡 學 者 大 義 為 先 物 名 為 後 大 義 舉 而 物 名 從 之 。 然 鄙 儒 之 博 學 也 務 於 物 名 詳 於 器 械 矜 於 詁 訓 摘 其 章 句 而 不 能 統 其 大 義 之 所 極 以 獲 先 王 之 心 此 無 異 乎 女 史 誦 詩 內 豎 傳 令 也 。 故 使 學 者 勞 思 慮 而 不 知 道 費 日 月 而 無 成 功 故 君 子 必 擇 師 焉 。

#@

 法 象 

夫 法 象 立 所 以 為 君 子 法 象 者 莫 先 乎 正 容 貌 慎 威 儀 是 故 先 王 之 制 禮 也 為 冕 服 采 章 以 旌 之 為 珮 玉 鳴 璜 以 聲 之 欲 其 尊 也 欲 其 莊 也 焉 可 懈 慢 也 ？ 夫 容 貌 者 人 之 符 表 也 符 表 正 故 情 性 治 情 性 治 故 仁 義 存 仁 義 存 故 盛 德 著 盛 德 著 故 可 以 為 法 象 。 斯 謂 之 君 子 矣 。 君 子 者 無 尺 土 之 封 而 萬 民 尊 之 無 刑罰 之 威 而 萬 民 畏 之 無 羽 籥 之 樂 而 萬 民 樂 之 無 爵 祿 之 賞 而 萬 民 懷 之 其 所 以 致 之 者 一 也 。 故 孔 子 曰 君 子 威 而 不 猛 泰 而 不 驕 。 詩 云 敬 爾 威 儀 惟 民 之 則 。 若 夫 墮 其 威 儀 恍 其 瞻 視 忽 其 辭 令 而 望 民 之 則 我 者 未 之 有 也 。 莫 之 則 者 則 慢 之 者 至 矣 。 小 人 皆 慢 也 而 致 怨 乎 人 ！ 患 己 之 卑 而 不 知 其 所 以 然 哀 哉 ！ 故 書 曰 惟 聖 罔 念 作 狂 惟 狂 克 念 作 聖 。 人 性 之 所 簡 也 存 乎 幽 微 人 情 之 所 忽 也 存 乎 孤 獨 。 夫 幽 微 者 顯 之 原 也 孤 獨 者 見 之 端 也 胡 可 簡 也 ？ 胡 可 忽 也 ？ 是 故 君 子 敬 孤 獨 而 慎 幽 微 雖 在 隱 蔽 鬼神 不 得 見 其 隙 也 。 詩 云 肅 肅 兔 罝 施 於 中 林 。 處 獨 之 謂 也 。

又 有 顛 沛 而 不 可 亂 者 則 成 王 季 路 其 人 也 。 昔 者 成 王 將 崩 體 被 冕 服 然 後 發 顧 命 之 辭 季 路 遭 亂 結 纓 而 後 死 白 刃 之 難 。 夫 以 之 困 白 刃 之 難 猶 不 忘 敬 況 於 遊 宴 乎 ！ 故 詩 曰 就 其 深 矣 方 之 舟 之 就 其 淺 矣 泳 之 游 之 。 言 必 濟 也 。 君 子 口 無 戲 謔 之 言 言 必 有 防 身 無 戲 謔 之 行 行 必 有 檢 。 故 雖 妻 妾 不 可 得 而 黷 也 雖 朋 友 不 可 得 而 狎 也 。 是 以 不 慍 怒 而 德 行 行 於 閨 門 不 諫 諭 而 風 聲 化 乎 鄉 黨 。 傳 稱 大 人 正 己 而 物 自 正 者 蓋 此 之 謂 也 。 以 匹 夫 之 居 猶 然 況 得 意 而 行 於 天下 者 乎 ！ 唐 堯 之 帝 允 恭 克 讓 而 光 被 四 表 成 湯 不 敢 怠 遑 而 奄 有 九 域 文 王 祗 畏 而 造 彼 區 夏 。 易 曰 觀 盥 而 不 薦 。 有 孚 顒 若 。 言 下 觀 而 化 也 。 禍 敗 之 由 也 則 有 媟 慢 以 為 階 可 無 慎 乎 ！ 昔 宋 敏 碎 首 於 棊 局 陳 靈 被 禍 於 戲 言 閻 邴 造 逆 於 相 詬 子 公 生 弒 於 嘗 黿 是 故 君 子 居 身 也 謙 在 敵 也 讓 臨 下 也 莊 奉 上 也 敬 四 者 備 而 怨 咎 不 作 福 祿 從 之 。 詩 云 靖 恭 爾 位 正 直 是 與 。 神 之 聽 之 式 穀 以 汝 。 故 君 子 之 交 人 也 歡 而 不 媟 和 而 不 同 好 而 不 佞 詐 學 而 不 虛 行 易 親 而 難 媚 多 怨 而 寡 非 故 無 絕 交 無 畔 朋 。 書 曰 慎 始 而 敬 終 以 不 困 。 夫 禮 也 者 人 之 急 也 可 終 身 蹈 而 不 可 須 臾 離 也 。 須 臾 離 則 慆 慢 之 行 臻 焉 須 臾 忘 則 慆 慢 之 心 生 焉 況 無 禮 而 可 以 終 始 乎 ！

夫 禮 也 者 敬 之 經 也 敬 也 者 禮 之 情 也 。 無 敬 無 以 行 禮 無 禮 無 以 節 敬 道 不 偏 廢 相 須 而 行 。 是 故 能 盡 敬 以 從 禮 者 謂 之 成 人 過 則 生 亂 亂 則 災 及 其 身 。 昔 晉 惠 公 以 慢 端 而 無 嗣 文 公 以 肅 命 而 興 國 郤 犨 以 傲 享 徵 亡 冀 缺 以 敬 妻 受 服 子 圉 以 大 明 昭 亂 薳 罷 以 既 醉 保 祿 良 霄 以 鶉 奔 喪 家 子 展 以 草 蟲 昌 族 。 君 子 感 凶 德 之 如 彼 見 吉 德 之 如 此 。 故 立 必 磬 折 坐 必 抱 鼓 周 旋 中 規 折 旋 中 矩 視 不 離 乎 結 繪 之 間 言 不 越 乎 表 著 之 位 。 聲 氣 可 範 精 神 可 愛 俯 仰 可 宗 揖 讓 可 貴 述 作 有 方 動 靜 有 常 帥 禮 不 荒 故 為 萬 夫 之 望 也 。

#@

 脩 本 

人 心 莫 不 有 理 道 至 乎 用 之 則 異 矣 。 或 用 乎 己 或 用 乎 人 用 乎 己 者 謂 之 務 本 用 乎 人 者 謂 之 近 末 。 君 子 之 理 也 先 務 其 本 故 德 建 而 怨 寡 小 人 之 理 也 先 近 其 末 故 功 廢 而 讎 多 。 孔 子 之 制 春 秋 也 詳 內 而 略 外 急 己 而 寬 人 故 於 魯 也 小 惡 必 書 於 眾 國 也 大 惡 始 筆 。 夫 見 人 而 不 自 見 者 謂 之 矇 聞 人 而 不 自 聞 者 謂 之 聵 慮 人 而 不 自 慮 者 謂 之 瞀 。 故 明 莫 大 乎 自 見 聰 莫 大 乎 自 聞 睿 莫 大 乎 自 慮 。 此 三 者 舉 之 甚 輕 行 之 甚 邇 而 莫 之 知 也 。 故 知 者 舉 甚 輕 之 事 以 任 天下 之 重 行 甚 邇 之 路 以 窮 天下 之 遠 。 故 德 彌 高 而 基 彌 固 勝 彌 眾 而 愛 彌 廣 。 易 曰 復 亨 。 出 入 無 疾 。 朋 來 無 咎 。 其 斯 之 謂 歟 ！

君 子 之 於 己 也 無 事 而 不 懼 焉 我 之 有 善 懼 人 之 未 吾 好 也 我 之 有 不 善 懼 人 之 未 吾 惡 也 。 見 人 之 善 懼 我 之 不 能 脩 也 見 人 之 不 善 懼 我 之 必 若 彼 也 。 故 其 嚮 道 止 則 隅 坐 行 則 驂 乘 上 懸 乎 冠 緌 下 繫 乎 帶 珮 。 晝 也 與 之 遊 夜 也 與 之 息 。 此 盤 銘 之 謂 日 新 易 曰 日 新 之 謂 盛 德 。 孔 子 曰 弟 子 勉 之 汝 毋 自 舍 人 猶 舍 汝 況 自 舍 乎 ？ 人 違 汝 其 遠 矣 。 故 君 子 不 恤 年 之 將 衰 而 憂 志 之 有 倦 不 寢 道 焉 不 宿 義 矣 。

夫 行 異 乎 言 言 之 錯 也 無 周 於 智 。 言 異 乎 行 行 之 錯 也 有 傷 於 仁 。 是 故 君 子 務 以 行 前 言 也 。 人 之 過 在 於 哀 死 而 不 在 於 愛 生 在 於 悔 往 而 不 在 於 懷 來 。 喜 語 乎 已 然 好 爭 乎 遂 事 墮 於 今 日 而 懈 於 後 旬 。 如 斯 以 及 於 老 故 野 人 之 事 不 勝 其 悔 君 子 之 悔 不 勝 其 事 。 孔 子 謂 子 張 曰 師 吾 欲 聞 彼 將 以 改 此 也 聞 彼 而 不 改 此 雖 聞 何 益 ？ 故 書 舉 穆 公 之 誓 善 變 也 。 春 秋 書 衛 北 宮 括 伐 秦 善 攝 也 。 夫 珠 之 含 礫 瑾 之 挾 瑕 斯 其 性 與 良 工 為 之 以 純 其 性 若 夫 素 然 故 觀 二 物 之 既 純 而 知 仁 德 之 可 粹 也 。 優 者 取 多 焉 劣 者 取 少 焉 在 人 而 已 孰 禁 我 哉 ？ 乘 扁 舟 而 濟 者 其 身 也 安 粹 大 道 而 動 者 其 業 也 美 故 詩 曰 追 琢 其 章 金 玉 其 相 。 勉 勉 我 王 綱 紀 四 方 。 先 民 有 言 明 出 乎 幽 著 生 乎 微 。 故 宋 井 之 霜 以 基 昇 正 之 寒 黃 蘆 之 萌 以 兆 大 中 之 暑 事 亦 如 之 。 故 君 子 修 德 始 乎 笄 丱 終 乎 鮐 背 創 乎 夷 原 成 乎 喬 嶽 。 易 曰 升 元 亨 。 用 見 大 人 勿 恤 。 南 征 吉 。 積 小 致 大 之 謂 也 。

小 人 朝 為 而 夕 求 其 成 坐 施 而 立 望 其 反 行 一 日 之 善 而 求 終 身 之 譽 譽 不 至 則 曰 善 無 益 矣 。 遂 疑 聖 人 之 言 背 先 王 之 教 存 其 舊 術 順 其 常 好 是 以 身 辱 名 賤 而 不 免 為 人 役 也 。 孔 子 曰 小 人 何 以 壽 為 ？ 一 日 之 不 能 善 矣 久 惡 惡 之 甚 也 。 蓋 人 有 大 惑 而 不 能 自 知 者 舍 有 而 思 無 也 舍 易 而 求 難 也 。 身 之 與 家 我 之 有 也 治 之 誠 易 而 不 肯 為 也 人 之 與 國 我 所 無 也 治 之 誠 難 而 願 之 也 。 雖 曰 吾 有 術 吾 有 術 。 誰 信 之 歟 ？ 故 懷 疾 者 人 不 使 為 醫 行 穢 者 人 不 使 畫 法 以 無 驗 也 。 子 思 曰 能 勝 其 心 於 勝 人 乎 何 有 ？ 不 能 勝 其 心 如 勝 人 何 ？ 故 一 尺 之 錦 足 以 見 其 巧 一 仞 之 身 足 以 見 其 治 是 以 君 子 慎 其 寡 也 。

道 之 於 人 也 其 簡 且 易 耳 。 其 修 之 也 非 若 採 金 攻 玉 之 涉 歷 艱 難 也 非 若 求 盈 司 利 之 競 逐 囂 煩 也 。 不 要 而 遘 不 徵 而 盛 四 時 嘿 而 成 不 言 而 信 德 配 乎 天地 功 侔 乎 四 時 名 參 乎 日 月 此 虞 舜 大 禹 之 所 以 由 匹 夫 登 帝 位 解 布 衣 被 文 采 者 也 。 故 古 語 曰 至 德 之 貴 何 往 不 遂 ？ 至 德 之 榮 何 往 不 成 ？ 後 之 君 子 雖 不 及 行 亦 將 至 之 云 耳 。 琴 瑟 鳴 不 為 無 聽 而 失 其 調 仁 義 行 不 為 無 人 而 滅 其 道 。 故 絃 絕 而 宮 商 亡 身 死 而 仁 義 廢 。 曾 子 曰 士 任 重 而 道 遠 仁 以 為 己 任 不 亦 重 乎 ？ 死 而 後 已 不 亦 遠 乎 ？ 夫 路 不 險 則 無 以 知 馬 之 良 任 不 重 則 無 以 知 人 之 德 。 君 子 自 強 其 所 重 以 取 福 小 人 日 安 其 所 輕 以 取 禍 。

或 曰 斯 道 豈 信 哉 ？ 曰 何 為 其 不 信 也 ？ 世 之 治 也 行 善 者 獲 福 為 惡 者 得 禍 及 其 亂 也 行 善 者 不 獲 福 為 惡 者 不 得 禍 變 數 也 。 知 者 不 以 變 數 疑 常 道 故 循 福 之 所 自 來 防 禍 之 所 由 至 也 。 遇 不 遇 非 我 也 其 時 也 。 夫 施 吉 報 凶 謂 之 命 施 凶 報 吉 謂 之 幸 守 其 所 志 而 已 矣 。 易 曰 君 子 以 致 命 遂 志 。 然 行 善 而 不 獲 福 猶 多 為 惡 而 不 得 禍 猶 少 總 夫 二 者 豈 可 舍 多 而 從 少 也 。 曾 子 曰 人 而 好 善 福 雖 未 至 禍 其 遠 矣 人 而 不 好 善 禍 雖 未 至 福 其 遠 矣 。 故 詩 曰 習 習 谷 風 惟 山 崔 巍 何 木 不 死 ？ 何 草 不 萎 ？ 言 盛 陽 布 德 之 月 草 木 猶 有 枯 落 而 與 時 謬 者 況 人 事 之 應 報 乎 ！ 故 以 歲 之 有 凶 穰 而 荒 其 稼 穡 者 非 良 農 也 以 利 之 有 盈 縮 而 棄 其 資 貨 者 非 良 賈 也 以 行 之 有 禍 福 而 改 其 善 道 者 非 良 士 也 。 詩 云 顒 顒 卬 卬 如 珪 如 璋 令 聞 令 望 。 愷 悌 君 子 四 方 為 綱 。 舉 珪 璋 以 喻 其 德 貴 不 變 也 。

#@

 虛 道 

人 之 為 德 其 猶 虛 器 歟 ！ 器 虛 則 物 注 滿 則 止 焉 。 故 君 子 常 虛 其 心 志 恭 其 容 貌 不 以 逸 群 之 才 加 乎 眾 人 之 上 視 彼 猶 賢 自 視 猶 不 足 也 。 故 人 願 告 之 而 不 倦 。 易 曰 君 子 以 虛 受 人 。 詩 曰 彼 姝 者 子 何 以 告 之 ？ 君 子 之 於 善 道 也 大 則 大 識 之 小 則 小 識 之 。 善 無 大 小 咸 載 於 心 然 後 舉 而 行 之 。 我 之 所 有 既 不 可 奪 而 我 之 所 無 又 取 於 人 是 以 功 常 前 人 而 人 後 之 也 。 故 夫 才 敏 過 人 未 足 貴 也 博 辯 過 人 未 足 貴 也 勇 決 過 人 未 足 貴 也 君 子 之 所 貴 者 遷 善 懼 其 不 及 改 惡 恐 其 有 餘 。 故 孔 子 曰 顏 氏 之 子 其 殆 庶 幾 乎 ！ 有 不 善 未 嘗 不 知 知 之 未 嘗 復 行 。 

夫 惡 猶 疾 也 攻 之 則 益 悛 不 攻 則 日 甚 。 故 君 子 相 求 也 非 特 興 善 也 將 以 攻 惡 也 。 惡 不 廢 則 善 不 興 自 然 之 道 也 。 易 曰 比 之 匪 人 不 利 君 子 貞 。 大 往 小 來 。 陰 長 陽 消 之 謂 也 。 先 民 有 言 人 之 所 難 者 二 樂 攻 其 惡 者 難 以 惡 告 人 者 難 。 夫 惟 君 子 然 後 能 為 己 之 所 難 能 到 人 之 所 難 致 。 既 能 其 所 難 也 猶 恐 舉 人 惡 之 輕 而 舍 己 惡 之 重 。 君 子 患 其 如 此 也 。 故 反 之 復 之 鑽 之 核 之 然 後 彼 之 所 懷 者 竭 始 盡 知 己 惡 之 重 矣 。 既 知 己 惡 之 重 者 而 不 能 取 彼 又 將 舍 己 況 拒 之 者 乎 ！ 夫 酒 食 人 之 所 愛 者 也 而 人 相 見 莫 不 進 焉 不 吝 於 所 愛 者 以 彼 之 嗜 之 也 使 嗜 者 甚 於 酒 食 人 豈 愛 之 ？ 故 忠 言 之 不 出 以 未 有 嗜 之 者 也 。 詩 云 匪 言 不 能 胡 斯 畏 忌 ？ 目 也 者 能 遠 察 而 不 能 近 見 其 心 亦 如 之 。 君 子 誠 知 心 之 似 目 也 是 以 務 鑒 於 人 以 觀 得 失 。 故 視 不 過 垣 墻 之 裏 而 見 邦 國 之 表 聽 不 過 閾 𣙗 之 內 而 聞 千 里 之 外 因 人 也 。 人 之 耳 目 盡 為 我 用 則 我 之 聰 明 無 敵 於 天下 矣 。 是 謂 人 一 之 我 萬 之 人 塞 之 我 通 之 故 知 其 高 不 可 為 員 其 廣 不 可 為 方 。

先 王 之 禮 左 史 記 事 右 史 記 言 師 瞽 誦 詩 庶 僚 箴 誨 器 用 載 銘 筵 席 書 戒 月 考 其 為 歲 會 其 行 所 以 自 供 正 也 。 昔 衛 武 公 年 過 九 十 猶 夙 夜 不 怠 思 聞 訓 道 命 其 群 臣 曰 無 謂 我 老 耄 而 舍 我 必 朝 夕 交 戒 。 又 作 抑 詩 以 自 儆 也 。 衛 人 誦 其 德 為 賦 淇 澳 且 曰 睿 聖 。 凡 興 國 之 君 未 有 不 然 者 也 。 故 易 曰 君 子 以 恐 懼 修 省 。 下 愚 反 此 道 也 以 為 己 既 仁 矣 智 矣 神 矣 明 矣 兼 此 四 者 何 求 乎 眾 人 ？ 是 以 辜 罪 昭 著 腥 德 發 聞 百 姓 傷 心 鬼神 怨 痛 曾 不 自 聞 愈 休 如 也 。 若 有 告 之 者 則 曰 斯 事 也 徒 生 乎 子 心 出 乎 子 口 。 於 是 刑 焉 戮 焉 辱 焉 禍 焉 。 不 能 免 則 曰 與 我 異 德 故 也 未 達 我 道 故 也 。 又 安 足 責 ？ 是 己 之 非 遂 初 之 繆 至 於 身 危 國 亡 可 痛 矣 。

夫 詩 曰 誨 爾 諄 諄 聽 之 藐 藐 匪 用 為 教 覆 用 為 虐 。 蓋 聞 舜 之 在 鄉 黨 也 非 家 饋 而 戶 贈 之 也 人 莫 不 稱 善 焉 象 之 在 鄉 黨 也 非 家 奪 而 戶 掠 之 也 人 莫 不 稱 惡 焉 。 由 此 觀 之 人 無 賢 愚 見 善 則 譽 之 見 惡 則 謗 之 此 人 情 也 未 必 有 私 愛 也 未 必 有 私 憎 也 。 今 夫 立 身 不 為 人 之 所 譽 而 為 人 之 所 謗 者 未 盡 為 善 之 理 也 。 盡 為 善 之 理 將 若 舜 焉 人 雖 與 舜 不 同 其 敢 謗 之 乎 ？ 故 語 稱 救 寒 莫 如 重 裘 止 謗 莫 如 修 身 療 暑 莫 如 親 冰 信 矣 哉 。

#@

 貴 驗 

事 莫 貴 乎 有 驗 言 莫 棄 乎 無 徵 。 言 之 未 有 益 也 不 言 未 有 損 也 。 水 之 寒 也 火 之 熱 也 金 石 之 堅 剛 也 此 數 物 未 嘗 有 言 而 人 莫 不 知 其 然 者 信 著 乎 其 體 也 。 使 吾 所 行 之 信 若 彼 數 物 而 誰 其 疑 我 哉 ？ 今 不 信 吾 所 行 而 怨 人 之 不 信 也 猶 教 人 執 鬼 縛 魅 而 怨 人 之 不 得 也 惑 亦 甚 矣 ！ 孔 子 曰 欲 人 之 信 己 也 則 微 言 而 篤 行 之 篤 行 之 則 用 日 久 用 日 久 則 事 著 明 事 著 明 則 有 目 者 莫 不 見 也 有 耳 者 莫 不 聞 也 。 其 可 誣 哉 ！ 故 根 深 而 枝 葉 茂 行 久 而 名 譽 遠 。 易 曰 恆 亨 。 無 咎 。 利 貞 。 言 久 於 其 道 也 。 伊 尹 放 太 甲 展 季 覆 寒 女 商 魯 之 民 不 稱 淫 篡 焉 何 則 ？ 積 之 於 素 也 。 故 染 不 積 則 人 不 觀 其 色 行 不 積 則 人 不 信 其 事 。 子 思 曰 同 言 而 信 信 在 言 前 也 同 令 而 化 化 在 令 外 也 。 謗 言 也 皆 緣 類 而 作 倚 事 而 興 加 其 似 者 也 。 誰 謂 華 岱 之 不 高 江 漢 之 不 長 與 ？ 君 子 修 德 亦 高 而 長 之 將 何 患 矣 ？ 故 求 己 而 不 求 諸 人 非 自 強 也 見 其 所 存 之 富 耳 ！ 子 思 曰 事 自 名 也 聲 自 呼 也 貌 自 眩 也 物 自 處 也 人 自 官 也 。 無 非 自 己 者 。 故 怨 人 之 謂 壅 怨 己 之 謂 通 。 通 也 知 所 悔 壅 也 遂 所 誤 。 遂 所 誤 也 親 戚 離 之 知 所 悔 也 疏 遠 附 之 。 疏 遠 附 也 常 安 樂 親 戚 離 也 常 危 懼 。 自 生 民 以 來 未 有 不 然 者 也 。

殷 紂 為 天子 而 稱 獨 夫 仲 尼 為 匹 夫 而 稱 素 王 盡 此 類 也 。 故 善 釣 者 不 易 淵 而 殉 魚 君 子 不 降 席 而 追 道 。 治 乎 八 尺 之 中 而 德 化 光 矣 。 古 之 人 謌 曰 相 彼 玄 鳥 止 于 陵 阪 仁 道 在 近 求 之 無 遠 。 人 情 也 莫 不 惡 謗 而 卒 不 免 乎 謗 其 故 何 也 ？ 非 愛 致 力 而 不 已 之 也 已 之 之 術 反 也 。 謗 之 為 名 也 逃 之 而 愈 至 距 之 而 愈 來 訟 之 而 愈 多 。 明 乎 此 則 君 子 不 足 為 也 闇 乎 此 則 小 人 不 足 得 也 。 帝 舜 屢 省 禹 拜 昌 言 明 乎 此 者 也 。 厲 王 蒙 戮 吳 起 刺 之 闇 乎 此 者 也 。 皆 書 名 前 策 著 形 列 圖 或 為 世 法 或 為 世 戒 可 不 慎 之 ！ 曾 子 曰 或 言 予 之 善 予 惟 恐 其 聞 或 言 予 之 不 善 惟 恐 過 而 見 予 之 鄙 色 焉 。 故 君 子 服 過 也 非 徒 飾 其 辭 而 已 。 誠 發 乎 中 心 形 乎 容 貌 其 愛 之 也 深 其 更 之 也 速 。 如 追 兔 惟 恐 不 逮 故 有 進 業 無 退 功 。 詩 曰 相 彼 脊 令 載 飛 載 鳴 。 我 日 斯 邁 而 月 斯 征 。 遷 善 不 懈 之 謂 也 。 夫 聞 過 而 不 改 謂 之 喪 心 思 過 而 不 改 謂 之 失 體 。 失 體 喪 心 之 人 禍 亂 之 所 及 也 。 君 子 舍 旃 。 周 書 有 言 人 毋 鑒 於 水 鑒 於 人 也 。 鑒 也 者 可 以 察 形 言 也 者 可 以 知 德 。 小 人 恥 其 面 之 不 及 子 都 也 君 子 恥 其 行 之 不 如 堯 舜 也 。 故 小 人 尚 明 鑒 君 子 尚 至 言 。 至 言 也 非 賢 友 則 無 取 之 故 君 子 必 求 賢 友 也 。 詩 曰 伐 木 丁 丁 鳥 鳴 嚶 嚶 。 出 自 幽 谷 遷 于 喬 木 。 言 朋 友 之 義 務 在 切 直 以 升 於 善 道 者 也 。 故 君 子 不 友 不 如 己 者 非 羞 彼 而 大 我 也 不 如 己 者 須 己 而 植 者 也 。 然 則 扶 人 不 暇 將 誰 相 我 哉 ？ 吾 之 僨 也 亦 無 日 矣 ！ 故 僨 則 縱 多 友 邪 則 己 僻 也 。 是 以 君 子 慎 取 友 也 。 孔 子 曰 居 而 得 賢 友 福 之 次 也 。 夫 賢 者 言 足 聽 貌 足 象 行 足 法 加 乎 善 獎 人 之 美 而 好 攝 人 之 過 其 不 隱 也 如 影 其 不 諱 也 如 響 故 我 之 憚 之 若 嚴 君 在 堂 而 神明 處 室 矣 。 雖 欲 為 不 善 其 敢 乎 ？ 故 求 益 者 之 居 遊 也 必 近 所 畏 而 遠 所 易 。 詩 云 無 棄 爾 輔 員 于 爾 輻 。 屢 顧 爾 僕 不 輸 爾 載 。 親 賢 求 助 之 謂 也 。

#@

 貴 言 

君 子 必 貴 其 言 。 貴 其 言 則 尊 其 身 尊 其 身 則 重 其 道 重 其 道 所 以 立 其 教 。 言 費 則 身 賤 身 賤 則 道 輕 道 輕 則 教 廢 。 故 君 子 非 其 人 則 弗 與 之 言 若 與 之 言 必 以 其 方 。 農 夫 則 以 稼 穡 百 工 則 以 技 巧 商 賈 則 以 貴 賤 府 史 則 以 官 守 大 夫 及 士 則 以 法 制 儒 生 則 以 學 業 。 故 易 曰 艮 其 輔 言 有 序 。 不 失 事 中 之 謂 也 。 若 夫 父 慈 子 孝 姑 愛 婦 順 兄 友 弟 恭 夫 敬 妻 聽 朋 友 必 信 師 長 必 教 有 司 日 月 慮 知 乎 州 閭 矣 。 雖 庸 人 則 亦 循 循 然 與 之 言 此 可 也 過 此 而 往 則 不 可 也 。 故 君 子 之 與 人 言 也 使 辭 足 以 達 其 知 慮 之 所 至 事 足 以 合 其 性 情 之 所 安 弗 過 其 任 而 強 牽 制 也 。 苟 過 其 任 而 強 牽 制 則 將 昏 瞀 委 滯 而 遂 疑 君 子 以 為 欺 我 也 不 則 曰 無 聞 知 矣 。 非 故 也 。 明 偏 而 示 之 以 幽 弗 能 照 也 聽 寡 而 告 之 以 微 弗 能 察 也 斯 所 資 於 造 化 者 也 。 雖 曰 無 訟 其 如 之 何 ？ 故 孔 子 曰 可 與 言 而 不 與 之 言 失 人 不 可 與 言 而 與 之 言 失 言 。 知 者 不 失 人 亦 不 失 言 。 夫 君 子 之 於 言 也 所 致 貴 也 雖 有 夏 后 之 璜 商 湯 之 駟 弗 與 易 也 。 今 以 施 諸 俗 士 以 為 志 誣 而 弗 貴 聽 也 不 亦 辱 己 而 傷 道 乎 ！ 是 以 君 子 將 與 人 語 大 本 之 源 而 談 性 義 之 極 者 必 先 度 其 心 志 本 其 器 量 視 其 銳 氣 察 其 墮 衰 然 後 唱 焉 以 觀 其 和 導 焉 以 觀 其 隨 。 隨 和 之 徵 發 乎 音 聲 形 乎 視 聽 著 乎 顏 色 動 乎 身 體 然 後 可 以 發 而 步 遠 功 察 而 治 微 於 是 乎 闓 張 以 致 之 因 來 以 進 之 審 諭 以 明 之 雜 稱 以 廣 之 立 準 以 正 之 疏 煩 以 理 之 。 疾 而 勿 迫 徐 而 勿 失 雜 而 勿 結 放 而 勿 逸 欲 其 自 得 之 也 。 故 大 禹 善 治 水 而 君 子 善 導 人 導 人 必 因 其 性 治 水 必 因 其 勢 是 以 功 無 敗 而 言 無 棄 也 。

荀 卿 曰 禮 恭 然 後 可 與 言 道 之 方 辭 順 然 後 可 與 言 道 之 理 色 從 然 後 可 與 言 道 之 致 。 有 爭 氣 者 勿 與 辨 也 。 孔 子 曰 惟 君 子 然 後 能 貴 其 言 貴 其 色 小 人 能 乎 哉 ？ 仲 尼 荀 卿 先 後 知 之 。 問 者 曰 或 有 周 乎 上 哲 之 至 論 通 乎 大 聖 之 洪 業 而 好 與 俗 士 辨 者 何 也 ？ 曰 以 俗 士 為 必 能 識 之 故 也 。 何 以 驗 之 ？ 使 彼 有 金 石 絲 竹 之 樂 則 不 奏 乎 聾 者 之 側 有 山 龍 華 蟲 之 文 則 不 陳 乎 瞽 者 之 前 知 聾 者 之 不 聞 也 知 瞽 者 之 不 見 也 於 己 之 心 分 數 明 白 至 與 俗 士 而 獨 不 然 者 知 分 數 者 不 明 也 。 不 明 之 故 何 也 ？ 夫 俗 士 之 牽 達 人 也 猶 鶉 鳥 之 欺 孺 子 也 。 鶉 鳥 之 性 善 近 人 飛 不 峻 也 不 速 也 蹲 蹲 然 似 若 將 可 獲 也 卒 至 乎 不 可 獲 是 孺 子 之 所 以 𨁉 膝 踠 足 而 不 以 為 弊 也 。 俗 士 之 與 達 人 言 也 受 之 雖 不 肯 拒 之 則 無 說 然 而 有 贊 焉 有 和 焉 若 將 可 寤 卒 至 乎 不 可 寤 是 達 人 之 所 以 乾 唇 竭 聲 而 不 舍 也 。 斯 人 也 固 達 之 蔽 者 也 非 達 之 達 者 也 雖 能 言 之 猶 夫 俗 士 而 已 矣 。 非 惟 言 也 行 亦 如 之 得 其 所 則 尊 榮 失 其 所 則 賤 辱 。 昔 倉 梧 丙 娶 妻 美 而 以 與 其 兄 欲 以 為 讓 也 則 不 如 無 讓 焉 。 尾 生 與 婦 人 期 於 水 邊 水 暴 至 不 去 而 死 欲 以 為 信 也 則 不 如 無 信 焉 。 葉 公 之 黨 其 父 攘 羊 而 子 證 之 欲 以 為 直 也 則 不 如 無 直 焉 。 陳 仲 子 不 食 母 兄 之 食 出 居 於 陵 欲 以 為 潔 也 則 不 如 無 潔 焉 。 宗 魯 受 齊 豹 之 謀 死 孟 縶 之 難 欲 以 為 義 也 則 不 如 無 義 焉 。 故 凡 道 蹈 之 既 難 錯 之 益 不 易 是 以 君 子 慎 諸 己 以 為 往 鑒 焉 。 

#@

 藝 紀 

藝 之 興 也 其 由 民 心 之 有 智 乎 ？ 造 藝 者 將 以 有 理 乎 ？ 民 生 而 心 知 物 知 物 而 欲 作 欲 作 而 事 繁 事 繁 而 莫 之 能 理 也 。 故 聖 人 因 智 以 造 藝 因 藝 以 立 事 二 者 近 在 乎 身 而 遠 在 乎 物 藝 者 所 以 旌 智 飾 能 統 事 御 群 也 。 聖 人 之 所 不 能 已 也 。 藝 者 所 以 事 成 德 者 也 德 者 以 道 率 身 者 也 。 藝 者 德 之 枝 葉 也 德 者 人 之 根 榦 也 斯 二 物 者 不 偏 行 不 獨 立 。 木 無 枝 葉 則 不 能 豐 其 根 榦 故 謂 之 瘣 人 無 藝 則 不 能 成 其 德 故 謂 之 野 。 若 欲 為 夫 君 子 必 兼 之 乎 ！ 先 王 之 欲 人 之 為 君 子 也 故 立 保 民 掌 教 六 藝 一 曰 五 禮 二 曰 六 樂 三 曰 五 射 四 曰 五 御 五 曰 六 書 六 曰 九 數 。 教 六 儀 一 曰 祭 祀 之 容 二 曰 賓 客 之 容 三 曰 朝 廷 之 容 四 曰 喪 紀 之 容 五 曰 軍 旅 之 容 六 曰 車 馬 之 容 。 大 胥 掌 學 士 之 版 春 入 學 舍 采 合 萬 舞 秋 班 學 合 聲 諷 誦 講 習 不 解 於 時 故 詩 曰 菁 菁 者 莪 在 彼 中 阿 既 見 君 子 樂 且 有 儀 。 美 育 材 其 猶 人 之 於 藝 乎 ！ 既 脩 其 質 且 加 其 文 文 質 著 然 後 體 全 體 全 然 後 可 登 乎 清 廟 而 可 羞 乎 王 公 。 故 君 子 非 仁 不 立 非 義 不 行 非 藝 不 治 非 容 不 莊 。 四 者 無 愆 而 聖 賢 之 器 就 矣 。 易 曰 富 有 之 謂 大 業 。 其 斯 之 謂 歟 ！

君 子 者 表 裏 稱 而 本 末 度 者 也 故 言 貌 稱 乎 心 志 藝 能 度 乎 德 行 美 在 其 中 而 暢 於 四 支 純 粹 內 實 光 輝 外 著 。 孔 子 曰 君 子 恥 有 其 服 而 無 其 容 恥 有 其 容 而 無 其 辭 恥 有 其 辭 而 無 其 行 。 故 寶 玉 之 山 土 木 必 潤 盛 德 之 士 文 藝 必 眾 。 昔 在 周 公 嘗 猶 豫 於 斯 矣 。

孔 子 稱 安 上 治 民 莫 善 於 禮 移 風 易 俗 莫 善 於 樂 。 存 乎 六 藝 者 著 其 末 節 也 。 謂 夫 陳 籩 豆 置 尊 俎 執 羽 籥 擊 鐘 磬 升 降 趨 翔 屈 伸 俯 仰 之 數 也 非 禮 樂 之 本 也 。 禮 樂 之 本 也 者 其 德 音 乎 ！ 詩 云 我 有 嘉 賓 德 音 孔 昭 。 視 民 不 佻 君 子 是 則 是 效 。 我 有 旨 酒 嘉 賓 式 宴 以 敖 。 此 禮 樂 之 所 貴 也 。 故 恭 恪 廉 讓 藝 之 情 也 中 和 平 直 藝 之 實 也 齊 敏 不 匱 藝 之 華 也 威 儀 孔 時 藝 之 飾 也 。 通 乎 群 藝 之 情 實 者 可 與 論 道 識 乎 群 藝 之 華 飾 者 可 與 講 事 。 事 者 有 司 之 職 也 道 者 君 子 之 業 也 先 王 之 賤 藝 者 蓋 賤 有 司 也 。 君 子 兼 之 則 貴 也 。 故 孔 子 曰 志 於 道 據 於 德 依 於 仁 游 於 藝 。 藝 者 心 之 使 也 仁 之 聲 也 義 之 象 也 故 禮 以 考 敬 樂 以 敦 愛 射 以 平 志 御 以 和 心 書 以 綴 事 數 以 理 煩 。 敬 考 則 民 不 慢 愛 敦 則 群 生 悅 志 平 則 怨 尤 亡 心 和 則 離 德 睦 事 綴 則 法 戒 明 煩 理 則 物 不 悖 六 者 雖 殊 其 致 一 也 其 道 則 君 子 專 之 其 事 則 有 司 共 之 。 此 藝 之 大 體 也 。

#@

 覈 辯 

俗 士 之 所 謂 辯 者 非 辯 也 。 非 辯 而 謂 之 辯 者 蓋 聞 辯 之 名 而 不 知 辯 之 實 。 故 目 之 妄 也 俗 之 所 謂 辯 者 利 口 者 也 。 彼 利 口 者 苟 美 其 聲 氣 繁 其 辭 令 如 激 風 之 至 如 暴 雨 之 集 不 論 是 非 之 性 不 識 曲 直 之 理 期 於 不 窮 務 於 必 勝 以 故 淺 識 而 好 奇 者 見 其 如 此 也 固 以 為 辯 。 不 知 木 訥 而 達 道 者 雖 口 屈 而 心 不 服 也 。 夫 辯 者 求 服 人 心 也 非 屈 人 口 也 。 故 辯 之 為 言 別 也 為 其 善 分 別 事 類 而 明 處 之 也 非 謂 言 辭 切 給 而 以 陵 蓋 人 也 。 故 傳 稱 春 秋 微 而 顯 婉 而 辯 者 然 則 辯 之 言 必 約 以 至 不 煩 而 諭 疾 徐 應 節 不 犯 禮 教 足 以 相 稱 。 樂 盡 人 之 辭 善 致 人 之 志 使 論 者 各 盡 得 其 願 而 與 之 得 解 其 稱 也 無 其 名 其 理 也 不 獨 顯 若 此 則 可 謂 辯 。 故 言 有 拙 而 辯 者 焉 有 巧 而 不 辯 者 焉 。

君 子 之 辯 也 欲 以 明 大 道 之 中 也 是 豈 取 一 坐 之 勝 哉 ！ 人 心 之 於 是 非 也 如 口 於 味 也 口 者 非 以 己 之 調 膳 則 獨 美 而 與 人 調 之 則 不 美 也 。 故 君 子 之 於 道 也 在 彼 猶 在 己 也 。 苟 得 其 中 則 我 心 悅 焉 何 擇 於 彼 ？ 苟 失 其 中 則 我 心 不 悅 焉 何 取 於 此 ？ 故 其 論 也 遇 人 之 是 則 止 矣 遇 人 之 是 而 猶 不 止 苟 言 苟 辯 則 小 人 也 。 雖 美 說 何 異 乎 鵙 之 好 鳴 鐸 之 喧 譁 哉 ？ 故 孔 子 曰 小 人 毀 訾 以 為 辯 絞 急 以 為 智 不 遜 以 為 勇 。 斯 乃 聖 人 所 惡 而 小 人 以 為 美 豈 不 哀 哉 ？ 夫 利 口 之 所 以 得 行 乎 世 也 蓋 有 由 也 且 利 口 者 心 足 以 見 小 數 言 足 以 盡 巧 辭 給 足 以 應 切 問 難 足 以 斷 俗 疑 。 然 而 好 說 而 不 倦 諜 諜 如 也 。 夫 類 族 辯 物 之 士 者 寡 而 愚 闇 不 達 之 人 者 多 孰 知 其 非 乎 ？ 此 其 所 無 用 而 不 見 廢 也 至 賤 而 不 見 遺 也 。 先 王 之 法 折 言 破 律 亂 名 改 作 者 殺 之 行 僻 而 堅 言 偽 而 辯 記 醜 而 博 順 非 而 澤 者 亦 殺 之 為 其 疑 眾 惑 民 而 潰 亂 至 道 也 。 孔 子 曰 巧 言 亂 德 。 惡 似 而 非 者 也 。

#@

 智 行 

或 問 曰 士 或 明 哲 窮 理 或 志 行 純 篤 二 者 不 可 兼 聖 人 將 何 取 ？ 對 曰 其 明 哲 乎 。 夫 明 哲 之 為 用 也 乃 能 殷 民 阜 利 使 萬 物 無 不 盡 其 極 者 也 。 聖 人 之 可 及 非 徒 空 行 也 智 也 。 伏 羲 作 八 卦 文 王 增 其 辭 斯 皆 窮 神 知 化 豈 徒 特 行 善 而 已 乎 ！ 易 離 象 稱 大 人 以 繼 明 照 於 四 方 且 大 人 聖 人 也 其 餘 象 皆 稱 君 子 蓋 君 子 通 於 賢 者 也 聰 明 惟 聖 人 能 盡 之 大 才 通 人 有 而 不 能 盡 也 。 書 美 唐 堯 欽 明 為 先 驩 兜 之 舉 共 工 四 嶽 之 薦 鯀 堯 知 其 行 眾 尚 未 知 信 也 。 若 非 堯 則 裔 土 多 凶 族 兆 民 長 愁 苦 矣 。 明 哲 之 功 也 如 是 子 將 何 從 ？ 

或 曰 俱 謂 賢 者 耳 何 乃 以 聖 人 論 之 ？ 對 曰 賢 者 亦 然 。 人 之 行 莫 大 於 孝 莫 顯 於 清 曾 參 之 孝 有 虞 不 能 易 原 憲 之 清 伯 夷 不 能 間 。 然 不 得 與 游 夏 列 在 四 行 之 科 以 其 才 不 如 也 。 仲 尼 問 子 貢 曰 汝 與 回 也 孰 愈 ？ 對 曰 賜 也 何 敢 望 回 ？ 回 也 聞 一 以 知 十 賜 也 聞 一 以 知 二 。 子 貢 之 行 不 若 顏 淵 遠 矣 然 而 不 服 其 行 服 其 聞 一 知 十 由 此 觀 之 盛 才 所 以 服 人 也 。 仲 尼 亦 奇 顏 淵 之 有 盛 才 也 故 曰 回 也 非 助 我 者 也 於 吾 言 無 所 不 說 。 顏 淵 達 於 聖 人 之 情 故 無 窮 難 之 辭 是 以 能 獨 獲 亹 亹 之 譽 為 七 十 子 之 冠 曾 參 雖 質 孝 原 憲 雖 體 清 仲 尼 未 甚 嘆 也 。 

或 曰 苟 有 才 智 而 行 不 善 則 可 取 乎 ？ 對 曰 何 子 之 難 喻 也 。 水 能 勝 火 豈 一 升 之 水 灌 一 林 之 火 哉 ？ 柴 也 愚 何 嘗 自 投 於 井 ？ 夫 君 子 仁 以 博 愛 義 以 除 惡 信 以 立 情 禮 以 自 節 聰 以 自 察 明 以 觀 色 謀 以 行 權 智 以 辨 物 豈 可 無 一 哉 ？ 謂 夫 多 少 之 間 耳 。 且 管 仲 背 君 事 讎 奢 而 失 禮 使 桓 公 有 九 合 諸 侯 一 匡 天下 之 功 仲 尼 稱 之 曰 微 管 仲 吾 其 被 髮 左 衽 矣 。 召 忽 伏 節 死 難 人 臣 之 美 義 也 仲 尼 比 為 匹 夫 匹 婦 之 為 諒 矣 。 是 故 聖 人 貴 才 智 之 特 能 立 功 立 事 益 於 世 矣 如 愆 過 多 才 智 少 作 亂 有 餘 而 立 功 不 足 仲 尼 所 以 避 陽 貨 而 誅 少 正 卯 也 。 何 謂 可 取 乎 ？ 漢 高 祖 數 賴 張 子 房 權 謀 以 建 帝 業 四 皓 雖 美 行 而 何 益 夫 倒 懸 ？ 此 固 不 可 同 日 而 論 矣 ！ 

或 曰 然 則 仲 尼 曰 未 知 焉 得 仁 乃 高 仁 耶 ？ 何 謂 也 ？ 對 曰 仁 固 大 也 然 則 仲 尼 此 亦 有 所 激 然 非 專 小 智 之 謂 也 。 若 有 人 相 語 曰 彼 尚 無 有 一 智 也 安 得 乃 知 為 仁 乎 ？ 昔 武 王 崩 成 王 幼 周 公 居 攝 管 蔡 啟 殷 畔 亂 周 公 誅 之 。 成 王 不 達 周 公 恐 之 天 乃 雷 電 風 雨 以 彰 周 公 之 德 然 後 成 王 寤 。 成 王 非 不 仁 厚 於 骨 肉 也 徒 以 不 聰 叡 之 故 助 畔 亂 之 人 幾 喪 周 公 之 功 而 墜 文 武 之 業 。 召 公 見 周 公 之 既 反 政 而 猶 不 知 疑 其 貪 位 周 公 為 之 作 君 奭 然 後 悅 。 夫 以 召 公 懷 聖 之 資 而 猶 若 此 乎 ！ 末 業 之 士 苟 失 一 行 而 智 略 褊 短 亦 可 懼 矣 ！ 仲 尼 曰 可 與 立 未 可 與 權 。 孟 軻 曰 子 莫 執 中 執 中 無 權 猶 執 一 也 。 仲 尼 孟 軻 可 謂 達 於 權 智 之 實 者 也 。 殷 有 三 仁 微 子 介 於 石 不 終 日 箕 子 內 難 而 能 正 其 志 比 干 諫 而 剖 心 。 君 子 以 微 子 為 上 箕 子 次 之 比 干 為 下 。 故 春 秋 大 夫 見 殺 皆 譏 其 不 能 以 智 自 免 也 。 且 徐 偃 王 知 脩 仁 義 而 不 知 用 武 終 以 亡 國 。 魯 隱 公 懷 讓 心 而 不 知 佞 偽 終 以 致 殺 。 宋 襄 公 守 節 而 不 知 權 終 以 見 執 。 晉 伯 宗 好 直 而 不 知 時 變 終 以 隕 身 。 叔 孫 豹 好 善 而 不 知 擇 人 終 以 凶 餓 。 此 皆 蹈 善 而 少 智 之 謂 也 。 故 大 雅 貴 既 明 且 哲 以 保 其 身 。 夫 明 哲 之 士 者 威 而 不 懾 困 而 能 通 決 嫌 定 疑 辨 物 居 方 。 穰 禍 於 忽 杪 求 福 於 未 萌 見 變 事 則 達 其 機 得 經 事 則 循 其 常 巧 言 不 能 推 令 色 不 能 移 動 作 可 觀 則 出 辭 為 師 表 比 諸 志 行 之 士 不 亦 謬 乎 ！ 

#@

 爵 祿 

或 問 古 之 君 子 貴 爵 祿 歟 ？ 曰 然 。 諸 子 之 書 稱 爵 祿 非 貴 也 。 資 財 非 富 也 。 何 謂 乎 ？ 曰 彼 遭 世 之 亂 見 小 人 富 貴 而 有 是 言 。 非 古 也 。 古 之 制 爵 祿 也 爵 以 居 有 德 祿 以 養 有 功 。 功 大 者 祿 厚 德 遠 者 爵 尊 功 小 者 其 祿 薄 德 近 者 其 爵 卑 。 是 故 觀 其 爵 則 別 其 人 之 德 也 。 見 其 祿 則 知 其 人 之 功 也 。 不 待 問 之 。 古 之 君 子 貴 爵 祿 者 蓋 以 此 也 。 非 以 黼 黻 華 乎 其 身 芻 豢 之 適 於 其 口 也 。 非 以 美 色 悅 乎 其 目 鐘 鼓 之 樂 乎 其 耳 也 。 孔 子 曰 邦 有 道 貧 且 賤 焉 恥 也 。 明 王 在 上 序 爵 班 祿 而 不 以 逮 也 。 君 子 以 為 至 羞 何 賤 之 有 乎 ？ 先 王 將 建 諸 侯 而 錫 爵 祿 也 必 於 清 廟 之 中 陳 金 石 之 樂 宴 賜 之 禮 宗 人 擯 相 內 史 作 策 也 。 其 頌 曰 文 王 既 勤 止 我 應 受 之 。 敷 時 繹 思 我 徂 維 求 定 時 周 之 命 。 於 繹 思 ！ 由 此 觀 之 爵 祿 者 先 王 之 所 重 也 非 所 輕 也 。 故 書 曰 無 曠 庶 官 天 工 人 其 代 之 。 

 爵 祿 之 賤 也 由 處 之 者 不 宜 也 賤 其 人 斯 賤 其 位 矣 其 貴 也 由 處 之 者 宜 之 也 貴 其 人 斯 貴 其 位 矣 。 詩 云 君 子 至 止 黻 衣 綉 裳 。 佩 玉 鏘 鏘 壽 考 不 忘 。 黻 衣 綉 裳 君 子 之 所 服 也 愛 其 德 故 美 其 服 也 。 暴 亂 之 君 子 非 無 此 服 也 而 民 弗 美 也 。 位 亦 如 之 。 昔 周 公 相 王 室 以 君 天下 聖 德 昭 聞 王 勛 弘 大 成 王 封 以 少 昊 之 墟 地 方 七 百 里 錫 之 山 川 土 田 附 庸 備 物 典 策 官 司 彝 器 龍 旗 九 旒 祀 帝 於 郊 。 太 公 亮 武 王 克 商 寧 亂 王 封 之 爽 鳩 氏 之 墟 東 至 於 海 西 至 於 河 南 至 於 穆 陵 北 至 於 無 棣 。 五 侯 九 伯 汝 實 征 之 世 祚 太 師 撫 寧 東 夏 。 當 此 之 時 孰 謂 富 貴 不 為 榮 寵 者 乎 ？ 自 時 厥 後 文 武 之 教 衰 黜 陟 之 道 廢 諸 侯 僭 恣 大 夫 世 位 爵 人 不 以 德 祿 人 不 以 功 竊 國 而 貴 者 有 之 竊 地 而 富 者 有 之 姦 邪 得 願 仁 賢 失 志 。 於 是 則 以 富 貴 相 詬 病 矣 。 故 孔 子 曰 邦 無 道 富 且 貴 焉 恥 也 。 然 則 富 貴 美 惡 存 乎 其 世 也 。 易 曰 聖 人 之 大 寶 曰 位 。 何 以 為 聖 人 之 大 寶 曰 位 ？ 位 也 者 立 德 之 機 也 勢 也 者 行 義 之 杼 也 。 聖 人 蹈 機 握 杼 織 成 天地 之 化 使 萬 物 順 焉 人 倫 正 焉 。 六 合 之 內 各 竟 其 願 其 為 大 寶 不 亦 宜 乎 ！ 故 聖 人 以 無 勢 位 為 窮 百 工 以 無 器 用 為 困 困 則 其 資 亡 窮 則 其 道 廢 。 故 孔 子 栖 栖 而 不 居 者 蓋 憂 道 廢 故 也 。 易 曰 井 渫 不 食 為 我 心 惻 。 可 用 汲 王 明 並 受 其 福 。 

 夫 登 高 而 建 旌 則 其 所 視 者 廣 矣 順 風 而 振 鐸 則 其 所 聞 者 遠 矣 。 非 旌 色 之 益 明 鐸 聲 之 益 遠 也 所 託 者 然 也 。 況 居 富 貴 之 地 而 行 其 政 令 者 也 。 故 舜 為 匹 夫 猶 民 也 及 其 受 終 於 文 祖 稱 曰 予 一 人 則 西 王 母 來 獻 白 環 。 周 公 之 為 諸 侯 猶 臣 也 及 其 踐 明 堂 之 祚 負 斧 扆 而 立 則 越 裳 氏 來 獻 白 雉 。 故 身 不 尊 則 施 不 光 居 不 高 則 化 不 博 。 易 曰 豐 亨 無 咎 。 王 假 之 。 勿 憂 宜 日 中 。 身 尊 居 高 之 謂 也 。 斯 事 也 聖 人 之 所 務 也 。 雖 然 求 之 有 道 得 之 有 命 舜 禹 孔 子 可 謂 求 之 有 道 矣 。 舜 禹 得 之 孔 子 不 得 之 可 謂 有 命 矣 。 非 惟 聖 人 賢 者 亦 然 。 稷 契 伯 益 伊 尹 傅 說 得 之 者 也 顏 淵 閔 子 騫 冉 耕 仲 弓 不 得 者 也 。 故 良 農 不 患 壃 埸 之 不 修 而 患 風 雨 之 不 節 君 子 不 患 道 德 之 不 建 而 患 時 世 之 不 遇 。 詩 曰 駕 彼 四 牡 四 牡 項 領 。 我 瞻 四 方 蹙 蹙 靡 所 騁 。 傷 道 之 不 遇 也 。 豈 一 世 哉 ！ 豈 一 世 哉 ！ 

#@

 考 偽 

仲 尼 之 沒 于 今 數 百 年 矣 。 其 間 聖 人 不 作 唐 虞 之 法 微 三 代 之 教 息 。 大 道 陵 遲 人 倫 之 中 不 定 於 是 惑 世 盜 名 之 徒 因 夫 民 之 離 聖 教 日 久 也 生 邪 端 造 異 術 假 先 王 之 遺 訓 以 緣 飾 之 文 同 而 實 違 貌 合 而 情 遠 自 謂 得 聖 人 之 真 也 各 兼 說 特 論 誣 謠 一 世 之 人 誘 以 偽 成 之 名 懼 以 虛 至 之 謗 使 人 憧 憧 乎 得 亡 惙 惙 而 不 定 喪 其 故 性 而 不 自 知 其 迷 也 咸 相 與 祖 述 其 業 而 寵 狎 之 。 斯 術 之 於 斯 民 也 猶 內 關 之 疾 也 非 有 痛 癢 煩 苛 於 身 情 志 慧 然 不 覺 疾 之 已 深 也 。 然 而 期 日 既 至 則 血 氣 暴 竭 。 故 內 關 之 疾 疾 之 中 夭 而 扁 鵲 之 所 甚 惡 也 以 盧 醫 不 能 別 而 遘 之 者 不 能 攻 也 。

昔 楊 朱 墨 翟 申 不 害 韓 非 田 駢 公 孫 龍 汩 亂 乎 先 王 之 道 譸 張 乎 戰 國 之 世 然 非 人 倫 之 大 患 也 。 何 者 ？ 術 異 乎 聖 人 者 易 辨 而 從 之 者 不 多 也 。 今 為 名 者 之 異 乎 聖 人 也 微 視 之 難 見 世 莫 之 非 也 聽 之 難 聞 世 莫 之 舉 也 何 則 ？ 勤 遠 以 自 旌 託 之 乎 疾 固 廣 求 以 合 眾 託 之 乎 仁 愛 枉 直 以 取 舉 託 之 乎 隨 時 屈 道 以 弭 謗 託 之 乎 畏 愛 多 識 流 俗 之 故 麤 誦 詩 書 之 文 託 之 乎 博 文 飾 非 而 言 好 無 倫 而 辭 察 託 之 乎 通 理 居 必 人 才 遊 必 帝 都 託 之 乎 觀 風 然 而 好 變 易 姓 名 求 之 難 獲 託 之 乎 能 靜 卑 屈 其 體 輯 柔 其 顏 託 之 乎 熅 恭 然 而 時 有 距 絕 擊 斷 嚴 厲 託 之 乎 獨 立 獎 育 童 蒙 訓 之 以 己 術 託 之 乎 勤 誨 金 玉 自 待 以 神 其 言 託 之 乎 說 道 其 大 抵 也 。 苟 可 以 收 名 而 不 必 獲 實 則 不 去 也 可 以 獲 實 而 不 必 收 名 則 不 居 也 。 汲 汲 乎 常 懼 當 時 之 不 我 尊 也 皇 皇 爾 又 懼 來 世 之 不 我 尚 也 。 心 疾 乎 內 形 勞 於 外 然 其 智 調 足 以 將 之 便 巧 足 以 莊 之 稱 託 比 類 足 以 充 之 文 辭 聲 氣 足 以 飾 之 。 是 以 欲 而 如 讓 躁 而 如 靜 幽 而 如 明 跛 而 如 正 。 考 其 所 由 來 則 非 堯 舜 之 律 也 核 其 所 自 出 又 非 仲 尼 之 門 也 。 其 回 遹 而 不 度 窮 涸 而 無 源 不 可 經 方 致 遠 甄 物 成 化 斯 乃 巧 人 之 雄 也 而 偽 夫 之 傑 也 然 中 才 之 徒 咸 拜 手 而 贊 之 揚 聲 以 和 之 被 死 而 後 論 其 遺 烈 被 害 而 猶 恨 己 不 逮 。 悲 夫 ！ 人 之 陷 溺 蓋 如 此 乎 ！ 孔 子 曰 不 患 人 之 不 己 知 者 雖 語 我 曰 吾 為 善 吾 不 信 之 矣 。 何 者 ？ 以 其 泉 不 自 中 涌 而 注 之 者 從 外 來 也 。

苟 如 此 則 處 道 之 心 不 明 而 執 義 之 意 不 著 雖 依 先 王 稱 詩 書 將 何 益 哉 ？ 以 此 毒 天下 之 民 莫 不 離 本 趣 末 事 以 偽 成 紛 紛 擾 擾 馳 騖 不 已 。 其 流 于 世 也 至 於 父 盜 子 名 兄 竊 弟 譽 骨 肉 相 詒 朋 友 相 詐 此 大 亂 之 道 也 。 故 求 名 者 聖 人 至 禁 也 。 昔 衛 公 孟 多 行 無 禮 取 憎 於 國 人 齊 豹 殺 之 以 為 名 。 春 秋 書 之 曰 盜 其 傳 曰 是 故 君 子 動 則 思 禮 行 則 思 義 不 為 利 回 不 為 義 疚 。 或 求 名 而 不 得 或 欲 蓋 而 名 章 懲 不 義 也 。 齊 豹 為 衛 司 寇 守 嗣 大 夫 作 而 不 義 其 書 為 盜 。 邾 庶 其 莒 牟 夷 邾 黑 肱 以 土 地 出 求 食 而 已 不 求 其 名 。 賤 而 必 書 。 此 二 物 者 所 以 懲 肆 而 去 貪 也 。 若 艱 難 其 身 以 險 危 大 人 而 有 名 章 徹 攻 難 之 士 將 奔 走 之 。 若 竊 邑 叛 君 以 徼 大 利 而 無 名 貪 冒 之 民 將 寘 力 焉 。 是 以 春 秋 書 齊 豹 曰 盜 三 叛 人 名 以 懲 不 義 數 惡 無 禮 其 善 志 也 。 

問 者 曰 齊 豹 之 殺 人 以 為 己 名 故 仲 尼 惡 而 盜 之 今 為 名 者 豈 有 殺 之 罪 耶 ？ 曰 春 秋 之 中 其 殺 人 者 不 為 少 然 而 不 盜 不 已 。 聖 人 之 善 惡 也 必 權 輕 重 數 眾 寡 以 定 之 。 夫 為 名 者 使 真 偽 相 冒 是 非 易 位 而 民 有 所 化 。 此 邦 家 之 大 災 也 殺 人 者 一 人 之 害 也 安 可 相 比 也 。 然 則 何 取 於 殺 人 者 以 書 盜 乎 ？ 荀 卿 亦 曰 盜 名 不 如 盜 貨 。 鄉 愿 亦 無 殺 人 之 罪 也 而 仲 尼 惡 之 何 也 ？ 以 其 亂 德 也 。 今 偽 名 者 之 亂 德 也 豈 徒 鄉 愿 之 謂 乎 ？ 萬 事 雜 錯 變 數 滋 生 亂 德 之 道 固 非 一 端 而 已 。 書 曰 靜 言 庸 違 象 恭 滔 天 。 皆 亂 德 之 類 也 。 春 秋 外 傳 曰 姦 仁 為 佻 姦 禮 為 羞 姦 勇 為 賊 。 夫 仁 禮 勇 道 之 美 者 也 。 然 行 之 不 以 其 正 則 不 免 乎 大 惡 。 故 君 子 之 於 道 也 審 其 所 以 守 之 慎 其 所 以 行 之 。 

問 者 曰 仲 尼 惡 歿 世 而 名 不 稱 又 疾 偽 名 。 然 則 將 何 執 ？ 曰 是 安 足 怪 哉 ？ 名 者 所 以 名 實 也 實 立 而 名 從 之 非 名 立 而 實 從 之 也 。 故 長 形 立 而 名 之 曰 長 短 形 立 而 名 之 曰 短 。 非 長 短 之 名 先 立 而 長 短 之 形 從 之 也 。 仲 尼 之 所 貴 者 名 實 之 名 也 。 貴 名 乃 所 以 貴 實 也 。 夫 名 之 繫 於 實 也 猶 物 之 繫 於 時 也 。 物 者 春 也 吐 華 夏 也 布 葉 秋 也 凋 零 冬 也 。 成 實 斯 無 為 而 自 成 者 也 。 若 強 為 之 則 傷 其 性 矣 。 名 亦 如 之 故 偽 名 者 皆 欲 傷 之 者 也 。 人 徒 知 名 之 為 善 不 知 偽 善 者 為 不 善 也 。 惑 甚 矣 。 求 名 有 三 少 而 求 多 遲 而 求 速 無 而 求 有 。 此 三 者 不 僻 為 幽 昧 離 乎 正 道 則 不 獲 也 。 固 非 君 子 之 所 能 也 君 子 者 能 成 其 心 心 成 則 內 定 內 定 則 物 不 能 亂 物 不 能 亂 則 獨 樂 其 道 獨 樂 其 道 則 不 聞 為 聞 不 顯 為 顯 。 故 禮 稱 君 子 之 道 闇 然 而 日 彰 小 人 之 道 的 然 而 日 亡 。 君 子 之 道 淡 而 不 厭 簡 而 文 溫 而 理 知 遠 之 近 知 風 之 自 知 微 之 顯 可 與 入 德 矣 。 君 子 之 不 可 及 者 其 惟 人 之 所 不 見 乎 。 夫 如 是 者 豈 將 反 側 於 亂 世 而 化 庸 人 之 未 稱 哉 ！ 

#@

 譴 交 

民 之 好 交 游 也 不 及 聖 王 之 世 乎 ？ 古 之 不 交 游 也 將 以 自 求 乎 ？ 昔 聖 王 之 治 其 民 也 任 之 以 九 職 紏 之 以 八 刑 導 之 以 五 禮 訓 之 以 六 樂 教 之 以 三 物 習 之 以 六 容 使 民 勞 而 不 至 於 困 逸 而 不 至 於 荒 。 當 此 之 時 四 海 之 內 進 德 脩 業 勤 事 而 不 暇 詎 敢 淫 心 舍 力 作 為 非 務 以 害 休 功 者 乎 ？ 自 王 公 至 於 列 士 莫 不 成 正 畏 相 厥 職 有 恭 不 敢 自 暇 自 逸 。 故 春 秋 外 傳 曰 天子 大 采 朝 日 與 三 公 九 卿 祖 識 地 德 日 中 考 政 與 百 官 之 政 事 師 尹 惟 旅 牧 相 宣 序 民 事 少 采 夕 月 與 太 史 司 載 紏 虔 天 刑 日 入 監 九 御 潔 奉 褅 郊 之 粢 盛 而 後 即 安 。 諸 侯 朝 修 天子 之 業 命 晝 考 其 國 職 夕 省 其 典 刑 夜 警 其 百 工 使 無 慆 淫 而 後 即 安 。 卿 大 夫 朝 考 其 職 晝 講 其 庶 政 夕 序 其 業 夜 庀 其 家 事 而 後 即 安 。 士 朝 而 受 業 晝 而 講 貫 夕 而 習 復 夜 而 計 過 無 憾 而 後 即 安 。 正 歲 使 有 司 令 於 官 府 曰 各 修 乃 職 考 乃 法 備 乃 事 以 聽 王 命 。 其 有 不 恭 則 邦 有 大 刑 。 由 此 觀 之 不 務 交 游 者 非 政 之 惡 也 心 存 於 職 業 而 不 遑 也 。 且 先 王 之 教 官 既 不 以 交 游 導 民 而 鄉 之 考 德 又 不 以 交 游 舉 賢 是 以 不 禁 其 民 而 民 自 舍 之 及 周 之 衰 而 交 游 興 矣 。

問 者 曰 吾 子 著 書 稱 君 子 之 有 交 求 賢 交 也 今 稱 交 非 古 也 然 則 古 之 君 子 無 賢 交 歟 ？ 曰 異 哉 ！ 子 之 不 通 於 大 倫 也 。 若 夫 不 出 戶 庭 坐 於 空 室 之 中 雖 魑 魅 魍 魎 將 不 吾 覿 而 況 乎 賢 人 乎 ？ 今 子 不 察 吾 所 謂 交 游 之 實 而 難 其 名 名 有 同 而 實 異 者 矣 。 名 有 異 而 實 同 者 矣 。 故 君 子 於 是 倫 也 務 於 其 實 而 無 譏 其 名 。 吾 稱 古 之 不 交 游 者 不 謂 嚮 屋 漏 而 居 也 今 之 好 交 游 者 非 謂 長 沐 雨 乎 中 路 者 也 。 古 之 君 子 因 王 事 之 閒 則 奉 贄 以 見 其 同 僚 及 國 中 之 賢 者 其 於 宴 樂 也 言 仁 義 而 不 及 名 利 君 子 未 命 者 亦 因 農 事 之 隙 奉 贄 以 見 其 鄉 黨 同 志 及 夫 古 之 賢 者 亦 然 。 則 何 為 其 不 獲 賢 交 哉 ？ 非 有 釋 王 事 廢 交 業 遊 遠 邦 曠 年 歲 者 也 。 故 古 之 交 也 近 今 之 交 也 遠 古 之 交 也 寡 今 之 交 也 眾 古 之 交 也 為 求 賢 今 之 交 也 為 名 利 而 已 矣 。

 古 之 立 國 也 有 四 民 焉 執 契 脩 版 圖 奉 聖 王 之 法 治 禮 義 之 中 謂 之 士 竭 力 以 盡 地 利 謂 之 農 夫 審 曲 直 形 勢 飭 五 材 以 別 民 器 謂 之 百 工 通 四 方 之 珍 異 以 資 之 謂 之 商 旅 。 各 世 其 事 毋 遷 其 業 少 而 習 之 其 心 安 之 則 若 性 然 而 功 不 休 也 。 故 其 處 之 也 各 從 其 族 不 使 相 奪 所 以 一 其 耳 目 也 。 不 勤 乎 四 職 者 謂 之 窮 民 役 諸 圜 土 。 凡 民 出 入 行 止 會 聚 飲 食 皆 有 其 節 不 得 怠 荒 以 妨 生 務 以 麗 罪 罰 。 然 則 安 有 群 行 方 外 而 專 治 交 游 者 乎 ？ 是 故 五 家 為 比 使 之 相 保 。 比 有 長 。 五 比 為 閭 使 之 相 憂 閭 有 胥 。 四 閭 為 族 使 之 相 葬 族 有 師 。 五 族 為 黨 使 之 相 救 黨 有 正 。 五 黨 為 州 使 之 相 賙 州 有 長 。 五 州 為 鄉 使 之 相 賓 鄉 有 大 夫 。 必 有 聰 明 慈 惠 之 人 使 各 掌 其 鄉 之 政 教 禁 令 。 正 月 之 吉 受 法 于 司 徒 退 而 頒 之 于 其 州 黨 族 閭 比 之 群 吏 使 各 以 教 其 所 治 之 民 以 考 其 德 行 察 其 道 藝 以 歲 時 登 。 其 大 夫 察 其 眾 寡 凡 民 之 有 德 行 道 藝 者 比 以 告 閭 閭 以 告 族 族 以 告 黨 黨 以 告 州 州 以 告 鄉 鄉 以 告 。 民 有 罪 奇 衺 者 比 以 告 亦 如 之 。 有 善 而 不 以 告 謂 之 蔽 賢 蔽 賢 有 罰 有 惡 而 不 以 告 謂 之 黨 逆 黨 逆 亦 有 罰 。 故 民 不 得 有 遺 善 亦 不 得 有 隱 惡 鄉 大 夫 三 年 則 大 比 而 興 賢 能 者 鄉 老 及 鄉 大 夫 群 吏 獻 賢 能 之 書 於 王 王 拜 受 之 登 於 天 府 其 爵 之 命 也 各 隨 其 才 之 所 宜 不 以 大 司 小 不 以 輕 任 重 故 書 曰 百 僚 師 師 百 工 惟 時 。 此 先 王 取 士 官 人 之 法 也 。 故 其 民 莫 不 反 本 而 自 求 慎 德 而 積 小 知 福 祚 之 來 不 由 於 人 也 故 無 交 游 之 事 無 請 託 之 端 心 澄 體 靜 恬 然 自 得 咸 相 率 以 正 道 相 厲 以 誠 愨 姦 說 不 興 邪 陂 自 息 矣 。

 世 之 衰 矣 上 無 明 天子 下 無 賢 諸 侯 君 不 識 是 非 臣 不 辨 黑 白 取 士 不 由 於 鄉 黨 考 行 不 本 於 閥 閱 多 助 者 為 賢 才 寡 助 者 為 不 肖 序 爵 聽 無 證 之 論 班 祿 采 方 國 之 謠 。 民 見 其 如 此 者 知 富 貴 可 以 從 眾 為 也 知 名 譽 可 以 虛 譁 獲 也 乃 離 其 父 兄 去 其 邑 里 不 脩 道 藝 不 治 德 行 講 偶 時 之 說 結 比 周 之 黨 汲 汲 皇 皇 無 日 以 處 更 相 歎 揚 迭 為 表 裏 。 檮 杌 生 華 憔 悴 。 布 衣 以 欺 人 主 惑 宰 相 竊 選 舉 盜 榮 寵 者 不 可 勝 數 也 。 既 獲 者 賢 己 而 遂 往 羨 慕 者 並 驅 而 追 之 悠 悠 皆 是 。 孰 能 不 然 者 乎 ？ 桓 靈 之 世 其 甚 者 也 自 公 卿 大 夫 州 牧 郡 守 王 事 不 恤 賓 客 為 務 冠 蓋 填 門 儒 服 塞 道 飢 不 暇 餐 倦 不 獲 已 。 殷 殷 沄 沄 俾 夜 作 晝 下 及 小 司 列 城 墨 綬 莫 不 相 商 以 得 人 自 矜 以 下 士 。 星 言 夙 駕 送 往 迎 來 亭 傳 常 滿 吏 卒 傳 問 炬 火 夜 行 閽 寺 不 閉 把 臂 捩 腕 扣 天 矢 誓 。 推 託 恩 好 不 較 輕 重 文 書 委 於 官 曹 繫 囚 積 於 囹 圄 而 不 遑 省 也 。 詳 察 其 為 也 非 欲 憂 國 恤 民 謀 道 講 德 也 徒 營 己 治 私 求 勢 逐 利 而 已 。 有 策 名 於 朝 而 稱 門 生 於 富 貴 之 家 者 比 屋 有 之 。 為 之 師 而 無 以 教 弟 子 亦 不 受 業 然 其 於 事 也 至 乎 懷 丈 夫 之 容 而 襲 婢 妾 之 態 或 奉 貨 而 行 賂 以 自 固 結 求 志 屬 託 規 圖 仕 進 然 擲 目 指 掌 高 談 大 語 若 此 之 類 言 之 猶 可 羞 而 行 之 者 不 知 恥 嗟 乎 ！ 王 教 之 敗 乃 至 於 斯 乎 。

 且 夫 交 游 者 出 也 或 身 歿 於 他 邦 或 長 幼 而 不 歸 父 母 懷 煢 獨 之 思 室 人 抱 東 山 之 哀 親 戚 隔 絕 閨 門 分 離 無 罪 無 辜 而 亡 命 是 效 。 古 者 行 役 過 時 不 反 猶 作 詩 刺 怨 故 四 月 之 篇 稱 先 祖 匪 人 胡 寧 忍 予 。 又 況 無 君 命 而 自 為 之 者 乎 ！ 以 此 論 之 則 交 游 乎 外 久 而 不 歸 者 非 仁 人 之 情 也 。 

#@

 曆 數 

昔 者 聖 王 之 造 曆 數 也 察 紀 律 之 行 觀 運 機 之 動 原 星 辰 之 迭 中 寤 晷 景 之 長 短 於 是 營 儀 以 准 之 立 表 以 測 之 下 漏 以 考 之 布 筭 以 追 之 然 後 元 首 齊 乎 上 中 朔 正 乎 下 寒 暑 順 序 四 時 不 忒 。 夫 曆 數 者 先 王 以 憲 殺 生 之 期 而 詔 作 事 之 節 也 。 使 萬 國 之 民 不 失 其 業 者 也 。 昔 少 皞 氏 之 衰 也 九 黎 亂 德 民 神 雜 揉 不 可 方 物 。 顓 頊 受 之 乃 命 南 正 重 司 天 以 屬 神 北 正 黎 司 地 以 屬 民 使 復 舊 常 毋 相 侵 黷 。 其 後 三 苗 復 九 黎 之 德 堯 復 育 重 黎 之 後 不 忘 舊 者 使 復 典 教 之 故 書 曰 乃 命 羲 和 欽 若 昊 天 。 曆 象 日 月 星 辰 敬 授 民 時 。 於 是 陰 陽 調 和 災 厲 不 作 休 徵 時 至 嘉 生 蕃 育 。 民 人 樂 康 鬼神 降 福 舜 禹 受 之 循 而 勿 失 也 。 及 夏 德 之 衰 而 羲 和 湎 淫 廢 時 亂 日 湯 武 革 命 始 作 曆 明 時 。 敬 順 天 數 故 周 禮 太 史 之 職 正 歲 年 以 序 事 頒 之 於 官 府 及 都 鄙 頒 告 朔 於 邦 國 。 於 是 分 至 啟 閉 之 日 人 君 親 登 觀 臺 以 望 氣 而 書 雲 物 為 備 者 也 。

故 周 德 既 衰 百 度 墮 替 而 曆 數 失 紀 故 魯 文 公 元 年 閏 三 月 春 秋 譏 之 其 傳 曰 非 禮 也 。 先 王 之 正 時 也 履 端 於 始 舉 正 於 中 歸 餘 於 終 。 履 端 於 始 序 則 不 愆 舉 正 於 中 民 則 不 惑 歸 餘 於 終 事 則 不 悖 。 又 哀 公 十 二 年 十 二 月 螽 季 孫 問 諸 仲 尼 。 仲 尼 曰 丘 聞 之 也 火 復 而 後 蟄 者 畢 。 今 火 猶 西 流 司 曆 過 也 。 言 火 未 伏 明 非 立 冬 之 日 。 自 是 之 後 戰 國 搆 兵 更 相 吞 滅 專 以 爭 強 攻 取 為 務 。 是 以 曆 數 廢 而 莫 脩 浸 用 乖 繆 。

大 漢 之 興 海 內 新 定 先 王 之 禮 法 尚 多 有 所 缺 故 因 秦 之 制 以 十 月 為 歲 首 曆 用 顓 頊 孝 武 皇 帝 恢 復 王 度 率 由 舊 章 招 五 經 之 儒 徵 術 數 之 士 使 議 定 漢 曆 及 更 用 鄧 平 所 治 元 起 太 初 然 後 分 至 啟 閉 不 失 其 節 弦 望 晦 朔 可 得 而 驗 。 成 哀 之 間 劉 歆 用 平 術 而 廣 之 以 為 三 統 曆 比 之 眾 家 最 為 備 悉 至 孝 章 皇 帝 年 曆 踈 闊 不 及 天 時 及 更 用 四 分 曆 舊 法 元 起 庚 辰 至 靈 帝 四 分 曆 猶 復 後 天 ■ ■ 半 日 於 是 會 稽 都 尉 劉 洪 更 造 乾 象 曆 以 追 日 月 星 辰 之 行 考 之 天 文 於 今 為 密 。 會 宮 車 宴 駕 京 師 大 亂 事 不 施 行 惜 哉 ！ 上 觀 前 化 下 迄 於 今 帝 王 興 作 未 有 奉 贊 天 時 以 經 人 事 者 也 。 故 孔 子 制 春 秋 書 人 事 而 因 以 天 時 以 明 二 物 相 須 而 成 也 。 故 人 君 不 在 分 至 啟 閉 則 不 書 其 時 月 蓋 刺 怠 慢 也 。 夫 曆 數 者 聖 人 之 所 以 測 靈 耀 之 賾 而 窮 玄 妙 之 情 也 。 非 天下 之 至 精 孰 能 致 思 焉 ？ 今 麤 論 數 家 舊 法 綴 之 於 篇 庶 為 後 之 達 者 存 損 益 之 數 云 耳 。

#@

 夭 壽 

或 問 孔 子 稱 仁 者 壽 而 顏 淵 早 夭 積 善 之 家 必 有 餘 慶 而 比 干 子 胥 身 陷 大 禍 豈 聖 人 之 言 不 信 而 欺 後 人 耶 ？ 故 司 空 潁 川 荀 爽 論 之 以 為 古 人 有 言 死 而 不 朽 謂 太 上 有 立 德 其 次 有 立 功 其 次 有 立 言 。 其 身 歿 矣 其 道 猶 存 。 故 謂 之 不 朽 。 夫 形 體 者 人 之 精 魄 也 德 義 令 聞 者 精 魄 之 榮 華 也 。 君 子 愛 其 形 體 故 以 成 其 德 義 也 。 夫 形 體 固 自 朽 弊 消 亡 之 物 壽 與 不 壽 不 過 數 十 歲 德 義 立 與 不 立 差 數 千 歲 豈 可 同 日 言 也 哉 ！ 顏 淵 時 有 百 年 之 人 今 寧 復 知 其 姓 名 耶 ？ 詩 云 萬 有 千 歲 眉 壽 無 有 害 。 人 豈 有 萬 壽 千 歲 者 皆 令 德 之 謂 也 。 由 此 觀 之 仁 者 壽 豈 不 信 哉 ！ 傳 曰 所 好 有 甚 於 生 者 所 惡 有 甚 於 死 者 。 比 干 子 胥 皆 重 義 輕 死 者 也 以 其 所 輕 獲 其 所 重 求 仁 得 仁 可 謂 慶 矣 ！

 槌 鍾 擊 磬 所 以 發 其 聲 也 煮 鬯 燒 薰 所 以 揚 其 芬 也 。 賢 者 之 窮 厄 戮辱 此 搥 擊 之 意 也 其 死 亡 陷 溺 此 燒 煮 之 類 也 。 北 海 孫 翱 以 為 死 生 有 命 非 他 人 之 所 致 也 。 若 積 善 有 慶 行 仁 得 壽 乃 教 化 之 義 。 誘 人 而 納 於 善 之 理 也 。 若 曰 積 善 不 得 報 行 仁 者 凶 則 愚 惑 之 民 將 走 千 惡 以 反 天 常 。 故 曰 民 可 使 由 之 不 可 使 知 之 。 身 體 髮 膚 受 之 父 母 不 敢 毀 傷 。 孝 之 至 也 。 若 夫 求 名 之 徒 殘 疾 厥 體 冒 厄 危 戮 以 徇 其 名 則 曾 參 不 為 也 。 子 胥 違 君 而 適 讎 國 以 雪 其 恥 與 父 報 讎 悖 人 臣 之 禮 長 畔 弒 之 原 又 不 深 見 二 主 之 異 量 至 於 懸 首 不 化 斯 乃 凶 之 大 者 何 慶 之 為 ？ 

幹 以 為 二 論 皆 非 其 理 也 。 故 作 辨 夭 壽 云 幹 聞 先 民 稱 所 惡 於 知 者 為 鑿 也 不 其 然 乎 ？ 是 以 君 子 之 為 論 也 必 原 事 類 之 宜 而 循 理 焉 故 曰 說 成 而 不 可 間 也 義 立 而 不 可 亂 也 。 若 無 二 難 者 苟 既 違 本 而 死 又 不 以 其 實 。 夫 聖 人 之 言 廣 矣 ！ 大 矣 ！ 變 化 云 為 固 不 可 以 一 概 齊 也 。 今 將 妄 舉 其 目 以 明 其 非 夫 壽 有 三 有 王 澤 之 壽 有 聲 聞 之 壽 有 行 仁 之 壽 。 書 曰 五 福 一 曰 壽 此 王 澤 之 壽 也 詩 云 其 德 不 爽 壽 考 不 忘 。 此 聲 聞 之 壽 也 孔 子 曰 仁 者 壽 。 此 行 仁 之 壽 也 。 孔 子 云 爾 者 以 仁 者 壽 。 利 養 萬 物 萬 物 亦 受 利 矣 。 故 必 壽 也 。

 荀 氏 以 死 而 不 朽 為 壽 則 書 何 故 曰 在 昔 殷 王 中 宗 嚴 恭 寅 畏 天 命 自 度 治 民 祗 懼 不 敢 荒 寧 。 肆 中 宗 之 享 國 七 十 有 五 年 。 其 在 高 宗 寔 舊 勞 於 外 爰 暨 小 人 作 其 即 位 乃 或 亮 陰 三 年 不 言 。 惟 言 乃 雍 。 不 敢 荒 寧 嘉 靖 殷 國 。 至 於 小 大 無 時 或 怨 。 肆 高 宗 之 享 國 五 十 有 九 年 。 其 在 祖 甲 不 義 惟 王 舊 為 小 人 。 作 其 即 位 爰 知 小 人 之 依 能 保 惠 庶 民 不 侮 鰥 寡 。 肆 祖 甲 之 享 國 三 十 有 三 年 。 自 時 厥 後 立 王 生 則 逸 ！ 不 知 稼 穡 之 難 艱 不 知 小 人 之 勞 苦 惟 躭 樂 是 從 。 自 時 厥 後 亦 罔 或 克 壽 或 十 年 或 七 八 年 或 五 六 年 或 三 四 年 者 。 周 公 不 知 夭 壽 之 意 乎 ！ 故 言 聲 聞 之 壽 者 不 可 同 於 聲 聞 。 是 以 達 人 必 參 之 也 。

 孫 氏 專 以 王 教 之 義 也 惡 愚 惑 之 民 將 反 天 常 。 孔 子 何 故 曰 有 殺 身 以 成 仁 無 求 生 以 害 仁 。 又 曰 自 古 皆 有 死 民 無 信 不 立 。 欲 使 知 去 食 而 必 死 也 。 昔 者 仲 尼 乃 欲 民 不 仁 不 信 乎 ？ 夫 聖 人 之 教 乃 為 明 允 君 子 豈 徒 為 愚 惑 之 民 哉 ！ 愚 惑 之 民 威 以 斧 鉞 之 戮 懲 以 刀 墨 之 刑 遷 之 他 邑 而 流 於 裔 土 猶 或 不 悛 況 以 言 乎 ？ 故 曰 惟 上 智 與 下 愚 不 移 。 然 則 荀 孫 之 義 皆 失 其 情 亦 可 知 也 。

 昔 者 帝 嚳 已 前 尚 矣 唐 虞 三 代 厥 事 可 得 略 乎 ？ 聞 自 堯 至 於 武 王 自 稷 至 於 周 召 皆 仁 人 也 君 臣 之 數 不 為 少 矣 考 其 年 壽 不 為 夭 矣 。 斯 非 仁 者 壽 之 驗 耶 ！ 又 七 十 子 豈 殘 酷 者 哉 ？ 顧 其 仁 有 優 劣 耳 其 夭 者 惟 顏 回 據 一 顏 回 而 多 疑 其 餘 無 異 以 一 鉤 之 金 權 於 一 車 之 羽 。 云 金 輕 於 羽 也 。 天 道 迂 闊 闇 昧 難 明 聖 人 取 大 略 以 為 成 法 亦 安 能 委 曲 不 失 毫 芒 無 差 跌 乎 ！ 且 夫 信 無 過 於 四 時 而 春 或 不 華 夏 或 隕 霜 秋 或 雨 雪 冬 或 無 冰 。 豈 復 以 為 難 哉 ！ 所 謂 禍 者 己 欲 違 之 而 反 觸 之 者 也 。 比 干 子 胥 已 知 其 必 然 而 樂 為 焉 ！ 天 何 罪 焉 ！ 天 雖 欲 福 仁 亦 不 能 以 手 臂 引 人 而 亡 之 。 非 所 謂 無 慶 也 。 荀 令 以 此 設 難 而 解 以 槌 擊 燒 薰 於 事 無 施 孫 氏 譏 比 干 子 胥 亦 非 其 理 也 。 殷 有 三 仁 比 干 居 一 何 必 啟 手 然 後 為 德 子 胥 雖 有 讎 君 之 過 猶 有 觀 心 知 仁 懸 首 不 化 固 臣 之 節 也 。 且 夫 賢 人 之 道 者 同 歸 而 殊 途 一 致 而 百 慮 或 見 危 而 授 命 或 望 善 而 遐 舉 或 被 髮 而 狂 歌 或 三 黜 而 不 去 或 辭 聘 而 山 棲 或 忍 辱 而 俯 就 豈 得 責 以 聖 人 也 哉 ？ 於 戲 ！ 通 節 之 士 實 關 斯 事 其 審 之 云 耳 。 

#@

 務 本 

人 君 之 大 患 也 莫 大 於 詳 於 小 事 而 略 於 大 道 察 其 近 物 而 闇 於 遠 圖 故 自 古 及 今 未 有 如 此 而 不 亂 也 未 有 如 此 而 不 亡 也 。 夫 詳 於 小 事 而 察 於 近 物 者 謂 耳 聽 乎 絲 竹 歌 謠 之 和 目 視 乎 琱 琢 采 色 之 章 口 給 乎 辯 慧 切 對 之 辭 心 通 乎 短 言 小 說 之 文 手 習 乎 射 御 書 數 之 巧 體 騖 乎 俯 仰 折 旋 之 容 。 凡 此 者 觀 之 足 以 盡 人 之 心 學 之 足 以 動 人 之 志 。 且 先 王 之 末 教 也 非 有 小 才 小 智 則 亦 不 能 為 也 。 是 故 能 為 之 者 莫 不 自 悅 乎 其 事 而 無 取 於 人 以 人 皆 不 能 故 也 。 夫 居 南 面 之 尊 秉 生 殺 之 權 者 其 勢 固 足 以 勝 人 也 而 加 以 勝 人 之 能 懷 是 己 之 心 誰 敢 犯 之 者 乎 ？ 以 匹 夫 行 之 猶 莫 之 敢 規 也 而 況 人 君 哉 ？ 故 罪 惡 若 山 而 己 不 見 也 謗 聲 若 雷 而 己 不 聞 也 豈 不 甚 矣 乎 ！ 夫 小 事 者 味 甘 而 大 道 者 醇 淡 近 物 者 易 驗 而 遠 數 者 難 效 非 大 明 君 子 則 不 能 兼 通 者 也 。 故 皆 惑 於 所 甘 而 不 能 至 乎 所 淡 眩 於 所 易 而 不 能 反 於 所 難 。 是 以 治 君 世 寡 而 亂 君 世 多 也 。

故 人 君 之 所 務 者 其 在 大 道 遠 數 乎 ！ 大 道 遠 數 者 為 仁 足 以 覆 懤 群 生 惠 足 以 撫 養 百 姓 明 足 以 照 見 四 方 智 足 以 統 理 萬 物 權 足 以 變 應 無 端 義 足 以 阜 生 財 用 威 足 以 禁 遏 姦 非 武 足 以 平 定 禍 亂 詳 於 聽 受 而 審 於 官 人 。 達 於 興 廢 之 原 通 於 安 危 之 分 如 此 則 君 道 畢 矣 。

夫 人 君 非 無 治 為 也 失 所 先 後 故 也 。 道 有 本 末 事 有 輕 重 聖 人 之 異 乎 人 者 無 他 焉 蓋 如 此 而 已 矣 。 魯 桓 公 容 貌 美 麗 且 多 技 藝 然 而 無 君 才 大 智 不 能 以 禮 防 正 其 母 使 與 齊 侯 淫 亂 不 絕 驅 馳 道 路 故 詩 刺 之 曰 猗 嗟 名 兮 美 目 清 兮 。 儀 既 成 兮 終 日 射 侯 不 出 正 兮 。 展 我 甥 兮 。 下 及 昭 公 亦 善 有 容 儀 之 習 以 亟 其 朝 晉 也 。 自 郊 勞 至 於 贈 賄 禮 無 違 者 。 然 而 不 恤 國 政 政 在 大 夫 弗 能 取 也 。 子 家 羈 賢 而 不 能 用 也 。 奸 大 國 之 明 禁 凌 虐 小 國 利 人 之 難 而 不 知 其 私 公 室 四 分 民 食 其 他 。 思 莫 在 於 公 不 圖 其 終 卒 有 出 奔 之 禍 。 春 秋 書 而 絕 之 曰 公 孫 於 齊 次 於 陽 州 。 故 春 秋 外 傳 曰 國 君 者 服 寵 以 為 美 安 民 以 為 樂 聽 德 以 為 聰 致 遠 以 為 明 。 又 詩 陳 文 王 之 德 曰 惟 此 文 王 帝 度 其 心 貊 其 德 音 。 其 德 克 明 克 明 克 類 克 長 克 君 王 此 大 邦 克 順 克 比 比 于 文 王 其 德 靡 悔 。 既 受 帝 祉 施 于 孫 子 。 心 能 制 義 曰 度 德 政 應 和 曰 貊 照 監 四 方 曰 明 施 勤 無 私 曰 類 教 誨 不 倦 曰 長 賞 慶 刑 威 曰 君 慈 和 徧 服 曰 順 擇 善 而 從 曰 比 經 緯 天地 曰 文 。 如 此 則 為 九 德 之 美 何 技 藝 之 尚 哉 ？

今 使 人 君 視 如 離 婁 聰 如 師 曠 御 如 王 良 射 如 夷 羿 書 如 史 籀 計 如 隸 首 走 追 駟 馬 力 折 門 鍵 有 此 六 者 可 謂 善 於 有 司 之 職 矣 。 何 益 於 治 乎 ？ 無 此 六 者 可 謂 乏 於 有 司 之 職 矣 何 增 於 亂 乎 ？ 必 以 廢 仁 義 妨 道 德 何 則 ？ 小 器 弗 能 兼 容 治 亂 既 不 繫 於 此 而 中 才 之 人 好 也 昔 路 豐 舒 晉 知 其 亡 也 皆 怙 其 三 才 恃 其 五 賢 而 以 不 仁 之 故 也 。 故 人 君 多 技 藝 好 小 智 而 不 通 於 大 倫 者 適 足 以 距 諫 者 之 說 而 鉗 忠 直 之 口 也 秪 足 以 追 亡 國 之 迹 而 背 安 家 之 軌 也 。 不 其 然 耶 ？ 不 其 然 耶 ？

#@

 審 大 臣 

帝 者 昧 旦 而 視 朝 廷 南 面 而 聽 天下 將 與 誰 為 之 ？ 豈 非 群 公 卿 士 歟 ！ 故 大 臣 不 可 以 不 得 其 人 也 。 大 臣 者 君 之 股 肱 耳 目 也 所 以 視 聽 也 所 以 行 事 也 。 先 王 知 其 如 是 也 故 博 求 聰 明 睿 哲 君 子 措 諸 上 位 執 邦 之 政 令 焉 。 執 政 則 其 事 舉 其 事 舉 則 百 僚 任 其 職 百 僚 任 其 職 則 庶 事 莫 不 致 其 治 庶 事 致 其 治 則 九 牧 之 民 莫 不 得 其 所 。 故 書 曰 元 首 明 哉 股 肱 良 哉 庶 事 康 哉 。 故 大 臣 者 治 萬 邦 之 重 器 也 不 可 以 眾 譽 著 也 。 人 主 所 宜 親 察 也 眾 譽 者 可 以 聞 斯 人 而 已 。 故 堯 之 聞 舜 也 以 眾 譽 及 其 任 之 者 則 以 心 之 所 自 見 又 有 不 因 眾 譽 而 獲 大 賢 。 其 文 王 乎 ！ 畋 於 渭 水 邊 道 遇 姜 太 公 皤 然 皓 首 方 秉 竿 而 釣 文 王 召 而 與 之 言 則 帝 王 之 佐 也 。 乃 載 之 歸 以 為 太 師 姜 太 公 當 此 時 貧 且 賤 矣 年 又 老 矣 非 有 貴 顯 之 舉 也 其 言 誠 當 乎 賢 君 之 心 其 術 誠 合 乎 致 平 之 道 。 文 王 之 識 也 灼 然 若 披 雲 而 見 日 霍 然 若 開 霧 而 觀 天 斯 豈 假 之 於 眾 人 哉 ！

非 惟 聖 然 也 霸 者 亦 有 之 昔 齊 桓 公 夙 出 甯 戚 方 為 旅 人 宿 乎 大 車 之 下 擊 牛 角 而 歌 歌 聲 悲 激 其 辭 有 疾 於 世 桓 公 知 其 非 常 人 也 召 而 與 之 言 乃 立 功 之 士 也 。 於 是 舉 而 用 之 使 知 國 政 。 凡 明 君 之 用 人 也 未 有 不 悟 乎 己 心 而 徒 因 眾 譽 也 。 用 人 而 因 眾 譽 焉 斯 不 欲 為 治 也 將 以 為 名 也 。 然 則 見 之 不 自 知 而 以 眾 譽 為 驗 也 此 所 謂 效 眾 譽 也 非 所 謂 效 得 賢 能 也 。 苟 以 眾 譽 為 賢 能 則 伯 鯀 無 羽 山 之 難 而 唐 虞 無 九 載 之 費 矣 。 聖 人 知 眾 譽 之 或 是 或 非 故 其 用 人 也 則 亦 或 因 或 獨 不 以 一 驗 為 也 。 況 乎 舉 非 四 嶽 也 世 非 有 唐 虞 也 。 大 道 寢 矣 邪 說 行 矣 。 臣 已 詐 矣 民 已 惑 矣 非 有 獨 見 之 明 專 任 眾 人 之 譽 不 以 己 察 不 以 事 考 亦 何 由 獲 大 賢 哉 ？ 且 大 賢 在 陋 巷 也 固 非 流 俗 之 所 識 也 。 何 則 ？ 大 賢 為 行 也 裒 然 不 自 儡 然 若 無 能 不 與 時 爭 是 非 不 與 俗 辯 曲 直 不 矜 名 不 辭 謗 不 求 譽 其 味 至 淡 其 觀 至 拙 夫 如 是 則 何 以 異 乎 人 哉 ？ 其 異 乎 人 者 謂 心 統 乎 群 理 而 不 繆 智 周 乎 萬 物 而 不 過 變 故 暴 至 而 不 惑 真 偽 叢 萃 而 不 迷 。 故 其 得 志 則 邦 家 治 以 和 社 稷 安 以 固 兆 民 受 其 慶 群 生 賴 其 澤 。 八 極 之 內 同 為 一 。 斯 誠 非 流 俗 之 所 豫 知 也 不 然 安 得 赫 赫 之 譽 哉 ？ 其 赫 赫 之 譽 者 皆 形 乎 流 俗 之 觀 而 曲 同 乎 流 俗 之 聽 也 。 君 子 固 不 然 矣 。 昔 管 夷 吾 嘗 三 戰 而 皆 北 人 皆 謂 之 無 勇 與 之 分 財 取 多 人 皆 謂 之 不 廉 不 死 子 紏 之 難 人 皆 謂 之 背 義 。 若 時 無 鮑 叔 之 舉 霸 君 之 聽 休 功 不 立 於 世 盛 名 不 垂 於 後 則 長 為 賤 丈 夫 矣 。 魯 人 見 仲 尼 之 好 讓 而 不 爭 也 亦 謂 之 無 能 為 之 謠 曰 素 鞞 羔 裘 求 之 無 尤 。 黑 裘 素 鞞 求 之 無 戾 。 夫 以 聖 人 之 德 昭 明 顯 融 高 宏 博 厚 宜 其 易 知 也 。 且 猶 若 此 而 況 賢 者 乎 ？ 以 斯 論 之 則 時 俗 之 所 不 譽 者 未 必 為 非 也 。 其 所 譽 者 未 必 為 是 也 。 故 詩 曰 山 有 扶 蘇 隰 有 荷 華 。 不 見 子 都 乃 見 狂 且 。 言 所 謂 好 者 非 好 醜 者 非 醜 亦 由 亂 之 所 致 也 。 治 世 則 不 然 矣 叔 世 之 君 生 乎 亂 求 大 臣 置 宰 相 而 信 流 俗 之 說 故 不 免 乎 國 風 之 譏 也 而 欲 與 之 興 天 和 致 時 雍 遏 禍 亂 弭 妖 災 無 異 策 穿 蹄 之 乘 而 登 太 行 之 險 亦 必 顛 躓 矣 。 故 書 曰 肱 股 墮 哉 萬 事 隳 哉 。 此 之 謂 也 。

然 則 君 子 不 為 時 俗 之 所 稱 曰 孝 悌 忠 信 之 稱 也 則 有 之 矣 治 國 致 平 之 稱 則 未 之 有 也 。 其 稱 也 無 以 加 乎 習 訓 詁 之 儒 也 夫 治 國 致 平 之 術 不 兩 得 其 人 則 不 能 相 通 也 。 其 人 又 寡 矣 寡 不 稱 眾 將 誰 使 辨 之 。 故 君 子 不 遇 其 時 則 不 如 流 俗 之 士 聲 名 章 徹 也 。 非 徒 如 此 又 為 流 俗 之 士 所 裁 制 焉 。 高 下 之 分 貴 賤 之 賈 一 由 彼 口 。 是 以 沒 齒 窮 年 不 免 於 匹 夫 。 昔 荀 卿 生 乎 戰 國 之 際 而 有 叡 哲 之 才 祖 述 堯 舜 憲 章 文 武 宗 師 仲 尼 明 撥 亂 之 道 然 而 列 國 之 君 以 為 迂 闊 不 達 時 變 終 莫 之 肯 用 也 。 至 於 游 說 之 士 謂 其 邪 術 率 其 徒 黨 而 名 震 乎 諸 侯 所 如 之 國 靡 不 盡 禮 郊 迎 擁 篲 先 驅 受 爵賞 為 上 客 者 不 可 勝 數 也 。 故 名 實 之 不 相 當 也 其 所 從 來 尚 矣 。 何 世 無 之 ？ 天下 有 道 然 後 斯 物 廢 矣 。

#@

 慎 所 從 

夫 人 之 所 常 稱 曰 明 君 舍 己 而 從 人 故 其 國 治 以 安 闇 君 違 人 而 專 己 故 其 國 亂 以 危 。 乃 一 隅 之 偏 說 也 非 大 道 之 至 論 也 。 凡 安 危 之 勢 治 亂 之 分 在 乎 知 所 從 不 在 乎 必 從 人 也 。 人 君 莫 不 有 從 人 然 或 危 而 不 安 者 失 所 從 也 莫 不 有 違 人 然 或 治 而 不 亂 者 得 所 違 也 。

若 夫 明 君 之 所 親 任 也 皆 貞 良 聰 智 其 言 也 皆 德 義 忠 信 故 從 之 則 安 不 從 則 危 。 闇 君 之 所 親 任 也 皆 佞 邪 愚 惑 其 言 也 皆 姦 回 諂 諛 從 之 安 得 治 不 從 之 安 得 亂 乎 ？ 昔 齊 桓 公 從 管 仲 而 安 二 世 從 趙 高 而 危 帝 舜 違 四 凶 而 治 殷 紂 違 三 仁 而 亂 。 故 不 知 所 從 而 好 從 人 不 知 所 違 而 好 違 人 其 敗 一 也 。 孔 子 曰 知 不 可 由 斯 知 所 由 矣 。 夫 言 或 似 是 而 非 實 或 似 美 而 敗 事 或 似 順 而 違 道 。 此 三 者 非 至 明 之 君 不 能 察 也 。 燕 昭 王 使 樂 毅 伐 齊 取 七 十 餘 城 莒 與 即 墨 未 拔 。 昭 王 卒 惠 王 為 太 子 時 與 毅 不 平 即 墨 守 者 田 單 縱 反 間 於 燕 使 宣 言 曰 王 已 死 城 之 不 拔 者 三 耳 。 樂 毅 與 新 王 有 隙 懼 誅 而 不 敢 歸 外 以 伐 齊 為 名 實 欲 因 齊 人 未 附 故 且 緩 即 墨 以 待 其 事 。 齊 人 所 懼 惟 恐 他 將 之 來 即 墨 殘 矣 。 惠 王 以 為 然 使 騎 劫 代 之 大 為 田 單 所 破 。 此 則 似 是 而 非 實 者 也 。

燕 相 子 之 有 寵 於 王 欲 專 國 政 人 為 之 言 於 燕 王 噲 曰 人 謂 堯 賢 者 以 其 讓 天下 於 許 由 也 。 許 由 不 受 有 讓 天下 之 名 而 實 不 失 天下 。 今 王 以 國 讓 於 相 子 之 子 之 必 不 敢 受 是 堯 與 王 同 行 也 。 燕 噲 從 之 其 國 大 亂 。 此 則 似 美 而 敗 事 者 也 。

齊 景 公 欲 廢 太 子 陽 生 而 立 庶 子 荼 謂 大 夫 陳 乞 曰 吾 欲 立 荼 如 何 ？ 乞 曰 所 樂 乎 為 君 者 欲 立 則 立 之 不 欲 立 則 不 立 。 君 欲 立 之 則 臣 請 立 之 。 於 是 立 荼 。 此 則 似 順 而 違 道 者 也 。

且 夫 言 畫 施 於 當 時 事 效 在 於 後 日 後 日 遲 至 而 當 時 速 決 也 。 故 今 巧 者 常 勝 拙 者 常 負 其 勢 然 也 。 此 謂 中 主 之 聽 也 。 至 於 闇 君 則 不 察 辭 之 巧 拙 也 。 二 策 並 陳 而 從 其 己 之 欲 者 明 君 不 察 辭 之 巧 拙 也 。 二 策 並 陳 而 從 其 致 己 之 福 者 故 高 祖 光 武 能 收 群 策 之 所 長 棄 群 策 之 所 短 以 得 四 海 之 內 而 立 皇 帝 之 號 也 。 吳 王 夫 差 楚 懷 王 襄 棄 伍 員 屈 平 之 良 謀 收 宰 嚭 上 官 之 諛 言 以 失 江 漢 之 地 而 喪 宗 廟 之 主 。 此 二 帝 三 王 者 亦 有 從 人 亦 有 違 人 然 而 成 敗 殊 馳 興 廢 異 門 者 見 策 與 不 見 策 耳 。 不 知 從 人 甚 易 而 見 策 甚 難 夷 考 其 驗 斯 為 甚 矣 。

問 曰 夫 人 莫 不 好 生 而 惡 死 好 樂 而 惡 憂 。 然 觀 其 舉 措 也 或 去 生 而 就 死 或 去 樂 而 就 憂 。 將 好 惡 與 人 異 乎 ？ 曰 非 好 惡 與 人 異 也 乃 所 以 求 生 與 求 樂 者 失 其 道 也 譬 如 迷 者 欲 南 而 反 北 也 。 今 略 舉 一 驗 以 言 之 昔 項 羽 既 敗 為 漢 兵 所 追 乃 謂 其 餘 騎 曰 吾 起 兵 至 今 八 年 身 經 七 十 餘 戰 所 擊 者 服 遂 霸 天下 。 今 而 困 於 此 此 天 亡 我 非 戰 之 罪 也 。 斯 皆 存 亡 所 由 欲 南 反 北 者 也 。 夫 攻 戰 王 者 之 末 事 也 非 所 以 取 天下 也 。 王 者 之 取 天下 也 有 大 本 有 仁 智 之 謂 也 。 仁 則 萬 國 懷 之 智 則 英 雄 歸 之 御 萬 國 揔 英 雄 以 臨 四 海 其 誰 與 爭 ？ 若 夫 攻 城 必 拔 野 戰 必 克 將 帥 之 事 也 。 羽 以 小 人 之 器 闇 於 帝 王 之 教 謂 取 天下 一 由 攻 戰 。 矜 勇 有 力 詐 虐 無 親 貪 嗇 專 利 功 勤 不 賞 有 一 范 增 既 不 能 用 又 從 而 疑 之 至 令 憤 氣 傷 心 疽 發 而 死 。 豪 傑 背 叛 謀 士 違 離 以 至 困 窮 身 為 之 虜 。 然 猶 不 知 所 以 失 之 反 瞋 目 潰 圍 斬 將 取 旗 以 明 非 戰 之 罪 何 其 謬 之 甚 歟 ？ 高 祖 數 其 十 罪 蓋 其 大 略 耳 。 若 夫 纖 介 之 失 世 所 不 聞 其 可 數 哉 ？ 且 亂 君 之 未 亡 也 人 不 敢 諫 及 其 亡 也 人 莫 能 窮 是 以 至 死 而 不 寤 亦 何 足 怪 哉 ？ 

#@

 亡 國 

凡 亡 國 之 君 其 朝 未 嘗 無 致 治 之 臣 也 其 府 未 嘗 無 先 王 之 書 也 。 然 而 不 免 乎 亡 者 何 也 ？ 其 賢 不 用 其 法 不 行 也 。 苟 書 法 而 不 行 其 事 爵 賢 而 不 用 其 道 則 法 無 異 乎 路 說 而 賢 無 異 乎 木 主 也 。

昔 桀 奔 南 巢 紂 踣 於 京 厲 流 於 彘 幽 滅 於 戲 當 是 時 也 三 后 之 典 尚 在 良 謀 之 臣 猶 存 也 。 下 及 春 秋 之 世 楚 有 伍 舉 左 史 倚 相 右 尹 子 革 白 公 子 張 而 靈 王 喪 師 衛 有 太 叔 儀 公 子 鱄 蘧 伯 玉 史 鰌 而 獻 公 出 奔 晉 有 趙 宣 子 范 武 子 太 史 董 狐 而 靈 公 被 殺 魯 有 子 家 羈 叔 孫 婼 而 昭 公 野 死 齊 有 晏 平 仲 南 史 氏 而 莊 公 不 免 虞 虢 有 宮 之 奇 舟 之 僑 而 二 公 絕 祀 。 由 是 觀 之 苟 不 用 賢 雖 有 無 益 也 。 然 此 數 國 者 皆 先 君 舊 臣 世 祿 之 士 非 遠 求 也 。

乃 有 遠 求 而 不 用 之 者 昔 齊 桓 公 立 稷 下 之 官 設 大 夫 之 號 招 致 賢 人 而 尊 寵 之 。 自 孟 軻 之 徒 皆 遊 於 齊 楚 春 申 君 亦 好 賓 客 敬 待 豪 傑 四 方 並 集 食 客 盈 館 且 聘 荀 卿 置 諸 蘭 陵 。 然 齊 不 益 強 黃 歇 遇 難 不 用 故 也 。

夫 遠 求 賢 而 不 用 之 何 哉 ？ 賢 者 之 為 物 也 非 若 美 嬪 麗 妾 之 可 觀 於 目 也 非 若 端 冕 帶 裳 之 可 加 於 身 也 非 若 嘉 肴 庶 羞 之 可 實 於 口 也 。 將 以 言 策 策 不 用 雖 多 亦 奚 以 為 ！ 若 欲 備 百 僚 之 名 而 不 問 道 德 之 實 則 莫 若 鑄 金 為 人 而 列 於 朝 也 。 且 無 食 祿 之 費 矣 。 然 彼 亦 知 有 馬 必 待 乘 之 而 後 致 遠 有 醫 必 待 行 之 而 後 愈 疾 。 至 於 有 賢 則 不 知 必 待 用 之 而 後 興 治 者 何 哉 ？ 賢 者 難 知 歟 ？ 何 以 遠 求 之 ？ 易 知 歟 ？ 何 以 不 能 用 也 豈 為 寡 不 足 用 欲 先 益 之 歟 ？ 此 又 惑 之 甚 也 。 賢 者 稱 於 人 也 非 以 力 也 力 者 必 須 多 而 知 者 不 待 眾 也 。 故 王 七 萬 而 輔 佐 六 卿 也 。 故 舜 有 臣 五 人 而 天下 治 周 有 亂 臣 十 人 而 四 海 服 此 非 用 寡 之 驗 歟 ！ 且 六 國 之 君 雖 不 用 賢 及 其 致 人 也 猶 脩 禮 盡 意 不 敢 侮 慢 也 。 至 於 王 莽 既 不 能 用 及 其 致 也 尚 不 能 言 莽 之 為 人 也 內 實 姦 邪 外 慕 古 義 亦 聘 求 名 儒 徵 命 術 士 政 煩 教 虐 無 以 致 之 。 於 是 脅 之 以 峻 刑 威 之 以 重 戮 賢 者 恐 懼 莫 敢 不 至 。 徒 張 設 虛 名 以 夸 海 內 。 莽 亦 卒 以 滅 亡 。 且 莽 之 爵 人 其 實 囚 之 也 。 囚 人 者 非 必 著 之 桎 梏 而 置 之 囹 圄 之 謂 也 拘 係 之 愁 憂 之 之 謂 也 。 使 在 朝 之 人 欲 進 則 不 得 陳 其 謀 欲 退 則 不 得 安 其 身 是 則 以 綸 組 為 繩 索 以 印 佩 為 鉗 鐵 也 。 小 人 雖 樂 之 君 子 則 以 為 辱 。

故 明 王 之 得 賢 也 得 其 心 也 非 謂 得 其 軀 也 。 苟 得 其 軀 而 不 論 其 心 也 斯 與 籠 鳥 檻 獸 無 以 異 也 。 則 賢 者 之 於 我 也 亦 猶 怨 讎 也 豈 為 我 用 哉 ？ 雖 曰 班 萬 鍾 之 祿 。 將 何 益 歟 ？ 故 苟 得 其 心 萬 里 猶 近 苟 失 其 心 同 衾 為 遠 。 今 不 脩 所 以 得 賢 者 之 心 而 務 循 所 以 執 賢 者 之 身 至 於 社 稷 顛 覆 宗 廟 廢 絕 豈 不 哀 哉 ？ 荀 子 曰 人 主 之 患 不 在 乎 言 不 用 賢 而 在 乎 誠 不 用 賢 。 言 賢 者 口 也 知 賢 者 行 也 。 口 行 相 反 而 欲 賢 者 進 不 肖 者 退 不 亦 難 乎 ！

夫 照 蟬 者 務 明 其 火 振 其 樹 而 已 火 不 明 雖 振 其 樹 無 益 也 。 人 主 有 能 明 其 德 者 則 天下 其 歸 之 若 蟬 之 歸 火 也 。 善 哉 言 乎 ！ 昔 伊 尹 在 田 畝 之 中 以 樂 堯 舜 之 道 聞 成 湯 作 興 而 自 夏 如 商 。 太 公 避 紂 之 惡 居 於 東 海 之 濱 聞 文 王 作 興 亦 自 商 如 周 。 其 次 則 甯 戚 如 齊 百 里 奚 入 秦 范 蠡 如 越 樂 毅 遊 燕 故 人 君 苟 脩 其 道 義 昭 其 德 音 慎 其 威 儀 審 其 教 令 刑 無 頗 僻 獄 無 放 殘 仁 愛 普 殷 惠 澤 流 播 百 官 樂 職 萬 民 得 所 則 賢 者 仰 之 如 天地 愛 之 如 親 戚 樂 之 如 塤 箎 歆 之 如 蘭 芳 故 其 歸 我 也 猶 決 壅 導 滯 水 注 之 大 壑 何 不 至 之 有 ？ 苟 麤 穢 暴 虐 馨 香 不 登 讒 邪 在 側 佞 媚 充 朝 殺 戮 不 辜 刑罰 濫 害 宮 室 崇 侈 妻 妾 無 度 撞 鐘 舞 女 淫 樂 日 縱 賦 稅 繁 多 財 力 匱 竭 百 姓 凍 餓 死 莩 盈 野 矜 己 自 得 諫 者 被 誅 內 外 震 駭 遠 近 怨 悲 則 賢 者 之 視 我 容 貌 也 如 魍 魎 臺 殿 也 如 狴 犴 采 服 也 如 衰 絰 絃 歌 也 如 號 哭 酒 醴 也 如 滫 滌 肴 饌 也 如 糞 土 從 事 舉 錯 每 無 一 善 。 彼 之 惡 我 也 如 是 其 肯 至 哉 ？ 今 不 務 明 其 義 而 徒 設 其 祿 可 以 獲 小 人 難 以 得 君 子 。 君 子 者 行 不 媮 合 立 不 易 方 不 以 天下 枉 道 不 以 樂 生 害 仁 安 可 以 祿 誘 哉 ？ 雖 強 搏 執 之 而 不 獲 已 亦 杜 口 佯 愚 苟 免 不 暇 國 之 安 危 將 何 賴 焉 ？ 故 詩 曰 威 儀 卒 迷 善 人 載 尸 。 此 之 謂 也 。

#@

 賞 罰 

政 之 大 綱 有 二 。 二 者 何 也 ？ 賞 罰 之 謂 也 。 人 君 明 乎 賞 罰 之 道 則 治 不 難 矣 夫 賞 罰 者 不 在 乎 必 重 而 在 於 必 行 必 行 則 雖 不 重 而 民 不 行 則 雖 重 而 民 怠 。 故 先 王 務 賞 罰 之 必 行 。 書 曰 爾 無 不 信 朕 不 食 言 爾 不 從 誓 言 予 則 孥 戮 汝 罔 有 攸 赦 。 天 生 烝 民 其 性 一 也 。 刻 肌 虧 體 所 同 惡 也 被 文 垂 藻 所 同 好 也 。 此 二 者 常 存 而 民 不 治 其 身 有 由 然 也 。 當 賞 者 不 賞 當 罰 者 不 罰 。 夫 當 賞 者 不 賞 則 為 善 者 失 其 本 望 而 疑 其 所 行 當 罰 者 不 罰 則 為 惡 者 輕 其 國 法 而 怙 其 所 守 。 苟 如 是 也 雖 日 用 斧 鉞 於 市 而 民 不 去 惡 矣 。 日 錫 爵 祿 於 朝 而 民 不 興 善 矣 。

是 以 聖 人 不 敢 以 親 戚 之 恩 而 廢 刑罰 不 敢 以 怨 讎 之 忿 而 廢 慶賞 。 夫 何 故 哉 ？ 將 以 有 救 也 。 故 司 馬 法 曰 賞 罰 不 踰 時 欲 使 民 速 見 善 惡 之 報 也 。 踰 時 且 猶 不 可 而 況 廢 之 者 乎 ？ 賞 罰 不 可 以 踈 亦 不 可 以 數 數 則 所 及 者 多 踈 則 所 漏 者 多 。 賞 罰 不 可 以 重 亦 不 可 以 輕 賞 輕 則 民 不 勸 罰 輕 則 民 亡 懼 。 賞 重 則 民 徼 倖 罰 重 則 民 無 聊 。 故 先 王 明 庶 以 德 之 思 中 以 平 之 而 不 失 其 節 。 故 書 曰 罔 非 在 中 察 辭 於 差 。 夫 賞 罰 之 於 萬 民 猶 轡 策 之 於 駟 馬 也 。 轡 策 不 調 非 徒 遲 速 之 分 也 至 於 覆 車 而 摧 轅 賞 罰 之 不 明 也 則 非 徒 治 亂 之 分 也 至 於 滅 國 而 喪 身 。 可 不 慎 乎 ！ 可 不 慎 乎 ！ 故 詩 云 執 轡 如 組 兩 驂 如 舞 。 言 善 御 之 可 以 為 國 也 。

#@

 民 數 

治 平 在 庶 功 興 庶 功 興 在 事 役 均 事 役 均 在 民 數 周 民 數 周 為 國 之 本 也 。 故 先 王 周 知 其 萬 民 眾 寡 之 數 乃 分 九 職 焉 。 九 職 既 分 則 劬 勞 者 可 見 怠 惰 者 可 聞 也 。 然 而 事 役 不 均 者 未 之 有 也 。 事 役 既 均 故 民 盡 其 心 而 人 竭 其 力 。 然 而 庶 功 不 興 者 未 之 有 也 。 庶 功 既 興 故 國 家 殷 富 大 小 不 匱 百 姓 休 和 下 無 怨 疚 焉 。 然 而 治 不 平 者 未 之 有 也 。 故 曰 水 有 源 治 有 本 道 者 審 乎 本 而 已 矣 。 周 禮 孟 冬 司 寇 獻 民 數 於 王 王 拜 而 受 之 登 於 天 府 。 內 史 司 會 冢 宰 貳 之 。 其 重 之 如 是 也 。

今 之 為 政 者 未 知 恤 已 矣 。 譬 由 無 田 而 欲 樹 藝 也 雖 有 良 農 安 所 措 其 疆 力 乎 ？ 是 以 先 王 制 六 卿 六 遂 之 法 所 以 維 持 其 民 而 為 之 綱 目 也 。 使 其 鄰 比 相 保 相 愛 刑罰 慶賞 相 延 相 及 故 出 入 存 亡 臧 否 順 逆 可 得 而 知 矣 。 如 是 姦 無 所 竄 罪 人 斯 得 。

迨 及 亂 君 之 為 政 也 戶 口 漏 於 國 版 夫 家 脫 於 聯 伍 避 役 者 有 之 棄 捐 者 有 之 浮 食 者 有 之 於 是 姦 心 競 生 偽 端 並 作 矣 。 小 則 盜 竊 大 則 攻 劫 嚴 刑 峻 法 不 能 救 也 。 故 民 數 者 庶 事 之 所 自 出 也 莫 不 取 正 焉 以 分 田 里 以 令 貢 賦 以 造 罷 用 以 制 祿 食 以 起 田 役 以 作 軍 旅 。 國 以 之 建 典 家 以 之 立 度 五 禮 用 脩 九 刑 用 措 者 其 惟 審 民 數 乎 ！

#@

 佚 文 

天地 之 間 含 氣 而 生 者 莫 知 乎 人 。 人 情 之 至 痛 莫 過 乎 喪 親 。 夫 創 巨 者 其 日 久 痛 甚 者 其 愈 遲 。 故 聖 王 制 三 年 之 服 所 以 稱 情 而 立 文 為 至 痛 極 也 。 自 天子 至 于 庶 人 莫 不 由 之 。 帝 王 相 傳 未 有 知 其 所 從 來 者 及 孝 文 皇 帝 天 姿 謙 讓 務 崇 簡 易 其 將 棄 萬 國 乃 顧 臣 子 令 勿 行 久 喪 已 葬 則 除 之 將 以 省 煩 勞 而 寬 群 下 也 。 觀 其 詔 文 唯 欲 施 乎 己 而 已 非 為 漢 室 創 制 喪 禮 而 傳 之 於 來 世 也 。 後 人 遂 奉 而 行 焉 莫 之 分 理 。 至 乎 顯 宗 聖 德 欽 明 深 照 孝 文 一 時 之 制 又 惟 先 王 之 禮 不 可 以 久 違 是 以 世 祖 徂 崩 則 斬 衰 三 年 孝 明 既 沒 朝 之 大 臣 徒 以 己 之 私 意 忖 度 嗣 君 之 必 貪 速 除 也 檢 之 以 太 宗 遺 詔 不 惟 孝 子 之 心 哀 慕 未 歇 故 令 聖 王 之 迹 陵 遲 而 莫 遵 短 喪 之 制 遂 行 而 不 除 。 斯 誠 可 悼 之 甚 者 也 。 滕 文 公 小 國 之 君 耳 加 之 生 周 之 末 世 禮 教 不 行 猶 能 改 前 之 失 咨 問 於 孟 軻 而 服 喪 三 年 豈 況 大 漢 配 天 之 主 而 廢 三 年 之 喪 豈 不 惜 哉 ！ 且 作 法 於 仁 其 弊 猶 薄 道 隆 於 己 歷 世 則 廢 況 以 不 仁 之 作 宣 之 於 海 內 而 望 家 有 慈 孝 民 德 歸 厚 不 亦 難 乎 ？ 詩 曰 爾 之 教 矣 民 胥 放 矣 。 聖 主 若 以 遊 宴 之 間 超 然 遠 思 覽 周 公 之 舊 章 咨 顯 宗 之 故 事 感 蓼 莪 之 篤 行 惡 素 冠 之 所 刺 發 復 古 之 德 音 改 太 宗 之 權 令 。 事 行 之 後 永 為 典 式 傳 示 萬 代 不 刊 之 道 也 。

昔 之 聖 王 制 為 禮 法 貴 有 常 尊 賤 有 等 差 君 子 小 人 各 司 分 職 故 下 無 潛 上 之 愆 而 人 役 財 力 能 相 供 足 也 。 往 昔 海 內 富 民 及 工 商 之 家 資 財 巨 萬 役 使 奴 婢 多 者 以 百 數 少 者 以 十 數 斯 豈 先 王 制 禮 之 意 哉 ！ 夫 國 有 四 民 不 相 干 黷 士 者 勞 心 工 農 商 者 勞 力 勞 心 之 謂 君 子 勞 力 之 謂 小 人 。 君 子 者 治 人 小 人 者 治 於 人 。 治 於 人 者 食 人 治 人 者 食 於 人 。 百 王 之 達 義 也 。 今 夫 無 德 而 居 富 之 民 宜 治 於 人 且 食 人 者 也 役 使 奴 婢 不 勞 筋 力 目 喻 頤 指 從 容 垂 拱 雖 懷 忠 信 之 士 讀 聖 哲 之 書 端 委 執 笏 列 在 朝 位 者 何 以 加 之 ？ 且 今 之 君 子 尚 多 貧 匱 家 無 奴 婢 既 其 有 者 不 足 供 事 妻 子 勤 勞 躬 自 爨 烹 其 故 何 也 ？ 皆 由 罔 利 之 人 與 之 競 逐 又 有 紆 青 拖 紫 并 兼 之 門 使 之 然 也 。 夫 物 有 所 盈 則 有 所 縮 聖 人 知 其 如 此 故 裒 多 益 寡 稱 物 平 施 動 為 之 防 不 使 過 度 是 以 治 可 致 也 。 為 國 而 令 廉 讓 君 子 不 足 如 此 而 使 貪 人 有 餘 如 彼 非 所 以 辨 尊 卑 等 貴 賤 賤 財 利 尚 道 德 也 。 今 太 守 令 長 得 稱 君 者 以 慶賞 刑 威 咸 自 己 出 也 。 民 畜 奴 婢 或 至 數 百 慶賞 刑 威 亦 自 己 出 則 與 郡 縣 長 史 又 何 以 異 ？ 夫 奴 婢 雖 賤 俱 含 五 常 本 帝 王 良 民 而 使 編 戶 小 人 為 己 役 哀 窮 失 所 猶 無 告 訴 豈 不 枉 哉 ？ 今 自 斗 食 佐 吏 以 上 至 諸 侯 王 皆 治 民 人 者 也 宜 畜 奴 婢 。 農 工 商 及 給 趨 走 使 令 者 皆 勞 力 躬 作 治 於 人 者 也 宜 不 得 畜 。 昔 孝 哀 皇 帝 即 位 師 丹 輔 政 建 議 令 畜 田 宅 奴 婢 者 有 限 時 丁 傅 用 事 董 賢 貴 寵 皆 不 樂 之 事 遂 廢 覆 。 夫 師 丹 之 徒 皆 前 朝 知 名 大 臣 患 疾 并 兼 之 家 建 納 忠 信 為 國 設 禁 然 為 邪 臣 所 抑 卒 不 施 行 豈 況 布 衣 之 士 而 欲 唱 議 立 制 不 亦 遠 乎 ！

