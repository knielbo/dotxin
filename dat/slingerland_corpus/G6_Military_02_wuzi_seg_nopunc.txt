 圖 國 

吳 起 儒 服 以 兵 機 見 魏 文 侯 。 文 侯 曰 寡 人 不 好 軍 旅 之 事 。 起 曰 臣 以 見 占 隱 以 往 察 來 主 君 何 言 與 心 違 ？ 今 君 四 時 使 斬 離 皮 革 掩 以 朱 漆 畫 以 丹 青 爍 以 犀 象 。 冬 日 衣 之 則 不 溫 夏 日 衣 之 則 不 涼 。 為 長 戟 二 丈 四 尺 短 戟 一 丈 二 尺 。 革 車 奄 戶 縵 輪 籠 轂 觀 之 於 目 則 不 麗 乘 之 以 田 則 不 輕 不 識 主 君 安 用 此 也 ？ 若 以 備 進 戰 退 守 而 不 求 能 用 者 譬 猶 伏 雞 之 搏 狸 乳 犬 之 犯 虎 雖 有 鬥 心 隨 之 死 矣 。 昔 承 桑 氏 之 君 修 德 廢 武 以 滅 其 國 。 有 扈 氏 之 君 恃 眾 好 勇 以 喪 其 社 稷 。 明 主 鑒 茲 必 內 修 文 德 外 治 武 備 。 故 當 敵 而 不 進 無 逮 於 義 矣 僵 屍 而 哀 之 無 逮 於 仁 矣 。 於 是 文 侯 身 自 布 席 夫 人 捧 觴 醮 吳 起 於 廟 立 為 大 將 守 西 河 。 與 諸 侯 大 戰 七 十 六 全 勝 六 十 四 餘 則 鈞 解 。 闢 土 四 面 拓 地 千 里 皆 起 之 功 也 。

吳 子 曰 昔 之 圖 國 家 者 必 先 教 百 姓 而 親 萬 民 。 有 四 不 和 不 和 於 國 不 可 以 出 軍 不 和 於 軍 不 可 以 出 陳 不 和 於 陳 不 可 以 進 戰 不 和 於 戰 不 可 以 決 勝 。 是 以 有 道 之 主 將 用 其 民 先 和 而 造 大 事 。 不 敢 信 其 私 謀 必 告 於 祖 廟 啟 於 元 龜 參 之 天 時 吉 乃 後 舉 。 民 知 君 之 愛 其 命 惜 其 死 若 此 之 至 而 與 之 臨 難 則 士 以 盡 死 為 榮 退 生 為 辱 矣 。 

吳 子 曰 夫 道 者 所 以 反 本 復 始 。 義 者 所 以 行 事 立 功 。 謀 者 所 以 違 害 就 利 。 要 者 所 以 保 業 守 成 。 若 行 不 合 道 舉 不 合 義 而 處 大 居 貴 患 必 及 之 。 是 以 聖 人 綏 之 以 道 理 之 以 義 動 之 以 禮 撫 之 以 仁 。 此 四 德 者 修 之 則 興 廢 之 則 衰 。 故 成 湯 討 桀 而 夏 民 喜 悅 周 武 伐 紂 而 殷 人 不 非 。 舉 順 天 人 故 能 然 矣 。 

吳 子 曰 凡 制 國 治 軍 必 教 之 以 禮 勵 之 以 義 使 有 恥 也 。 夫 人 有 恥 在 大 足 以 戰 在 小 足 以 守 矣 。 然 戰 勝 易 守 勝 難 。 故 曰 天下 戰 國 五 勝 者 禍 四 勝 者 弊 三 勝 者 霸 二 勝 者 王 一 勝 者 帝 。 是 以 數 勝 得 天下 者 稀 以 亡 者 眾 。 

吳 子 曰 凡 兵 之 所 起 者 有 五 一 曰 爭 名 二 曰 爭 利 三 曰 積 德 惡 四 曰 內 亂 五 曰 因 饑 。 其 名 又 有 五 一 曰 義 兵 二 曰 彊 兵 三 曰 剛 兵 四 曰 暴 兵 五 曰 逆 兵 。 禁 暴 救 亂 曰 義 恃 眾 以 伐 曰 彊 因 怒 興 師 曰 剛 棄 禮 貪 利 曰 暴 國 亂 人 疲 舉 事 動 眾 曰 逆 。 五 者 之 數 各 有 其 道 義 必 以 禮 服 彊 必 以 謙 服 剛 必 以 辭 服 暴 必 以 詐 服 逆 必 以 權 服 。 

武 侯 問 曰 願 聞 治 兵 料 人 固 國 之 道 。 起 對 曰 古 之 明 王 必 謹 君 臣 之 禮 飾 上 下 之 儀 安 集 吏 民 順 俗 而 教 簡 募 良 材 以 備 不 虞 。 昔 齊 桓 募 士 五 萬 以 霸 諸 侯 。 晉 文 召 為 前 行 四 萬 以 獲 其 志 。 秦 繆 置 陷 陳 三 萬 以 服 鄰 敵 。 故 強 國 之 君 必 料 其 民 。 民 有 膽 勇 氣 力 者 聚 為 一 卒 。 樂 以 進 戰 效 力 以 顯 其 忠 勇 者 聚 為 一 卒 。 能 踰 高 超 遠 輕 足 善 走 者 聚 為 一 卒 。 王 臣 失 位 而 欲 見 功 於 上 者 聚 為 一 卒 。 棄 城 去 守 欲 除 其 醜 者 聚 為 一 卒 。 此 五 者 軍 之 練 銳 也 。 有 此 三 千 人 內 出 可 以 決 圍 外 入 可 以 屠 城 矣 。 

武 侯 問 曰 願 聞 陳 必 定 守 必 固 戰 必 勝 之 道 。 起 對 曰 立 見 且 可 豈 直 聞 乎 ！ 君 能 使 賢 者 居 上 不 肖 者 處 下 則 陳 已 定 矣 。 民 安 其 田 宅 親 其 有 司 則 守 已 固 矣 。 百 姓 皆 是 吾 君 而 非 鄰 國 則 戰 已 勝 矣 。 

武 侯 嘗 謀 事 群 臣 莫 能 及 罷 朝 而 有 喜 色 。 起 進 曰 昔 楚 莊 王 嘗 謀 事 群 臣 莫 能 及 退 朝 而 有 憂 色 。 申 公 問 曰 君 有 憂 色 何 也 ？ 曰 寡 人 聞 之 世 不 絕 聖 國 不 乏 賢 能 得 其 師 者 王 得 其 友 者 霸 。 今 寡 人 不 才 而 群 臣 莫 及 者 楚 國 其 殆 矣 。 此 楚 莊 王 之 所 憂 而 君 說 之 臣 竊 懼 矣 。 於 是 武 侯 有 慚 色 。

#@

 料 敵 

武 侯 謂 吳 起 曰 今 秦 脅 吾 西 楚 帶 吾 南 趙 衝 吾 北 齊 臨 吾 東 燕 絕 吾 後 韓 據 吾 前 。 六 國 兵 四 守 勢 甚 不 便 憂 此 奈 何 ？ 起 對 曰 夫 安 國 家 之 道 先 戒 為 寶 。 今 君 已 戒 禍 其 遠 矣 。 臣 請 論 六 國 之 俗 夫 齊 陳 重 而 不 堅 秦 陳 散 而 自 鬭 楚 陳 整 而 不 久 燕 陳 守 而 不 走 三 晉 陳 治 而 不 用 。 夫 齊 性 剛 其 國 富 君 臣 驕 奢 而 簡 於 細 民 其 政 寬 而 祿 不 均 一 陳 兩 心 前 重 後 輕 故 重 而 不 堅 。 擊 此 之 道 必 三 分 之 獵 其 左 右 脅 而 從 之 其 陳 可 壞 。 秦 性 強 其 地 險 其 政 嚴 其 賞 罰 信 其 人 不 讓 皆 有 鬭 心 故 散 而 自 戰 。 擊 此 之 道 必 先 示 之 以 利 而 引 去 之 士 貪 於 得 而 離 其 將 乘 乖 獵 散 設 伏 投 機 其 將 可 取 。 楚 性 弱 其 地 廣 其 政 騷 其 民 疲 故 整 而 不 久 。 擊 此 之 道 襲 亂 其 屯 先 奪 其 氣 。 輕 進 速 退 弊 而 勞 之 勿 與 戰 爭 其 軍 可 敗 。 燕 性 愨 其 民 慎 好 勇 義 寡 詐 謀 故 守 而 不 走 。 擊 此 之 道 觸 而 迫 之 陵 而 遠 之 馳 而 後 之 則 上 疑 而 下 懼 謹 我 車 騎 必 避 之 路 其 將 可 虜 。 三 晉 者 中 國 也 其 性 和 其 政 平 其 民 疲 於 戰 習 於 兵 輕 其 將 薄 其 祿 士 無 死 志 故 治 而 不 用 。 擊 此 之 道 阻 陳 而 壓 之 眾 來 則 拒 之 去 則 追 之 以 倦 其 師 。 此 其 勢 也 。 然 則 一 軍 之 中 必 有 虎 賁 之 士 力 輕 扛 鼎 足 輕 戎 馬 搴 旗 斬 將 必 有 能 者 。 若 此 之 等 選 而 別 之 愛 而 貴 之 是 謂 軍 命 。 其 有 工 用 五 兵 材 力 健 疾 志 在 吞 敵 者 必 加 其 爵 列 可 以 決 勝 。 厚 其 父 母 妻 子 勸 賞 畏 罰 此 堅 陳 之 士 可 與 持 久 。 能 審 料 此 可 以 擊 倍 。 武 侯 曰 善 。 

吳 子 曰 凡 料 敵 有 不 卜 而 與 之 戰 者 八 一 曰 疾 風 大 寒 早 興 寤 遷 刊 木 濟 水 不 憚 艱 難 二 曰 盛 夏 炎 熱 晏 興 無 間 行 驅 飢 渴 務 於 取 遠 三 曰 師 既 淹 久 糧 食 無 有 百 姓 怨 怒 祅 祥 數 起 上 不 能 止 四 曰 軍 資 既 竭 薪 芻 既 寡 天 多 陰 雨 欲 掠 無 所 五 曰 徒 眾 不 多 水 地 不 利 人 馬 疾 疫 四 鄰 不 至 六 曰 道 遠 日 暮 士 眾 勞 懼 倦 而 未 食 解 甲 而 息 七 曰 將 薄 吏 輕 士 卒 不 固 三 軍 數 驚 師 徒 無 助 八 曰 陳 而 未 定 舍 而 未 畢 行 阪 涉 險 半 隱 半 出 。 諸 如 此 者 擊 之 勿 疑 。 有 不 占 而 避 之 者 六 一 曰 土 地 廣 大 人 民 富 眾 二 曰 上 愛 其 下 惠 施 流 布 三 曰 賞 信 刑 察 發 必 得 時 四 曰 陳 功 居 列 任 賢 使 能 五 曰 師 徒 之 眾 兵 甲 之 精 六 曰 四 鄰 之 助 大 國 之 援 。 凡 此 不 如 敵 人 避 之 勿 疑 。 所 謂 見 可 而 進 知 難 而 退 也 。 

武 侯 問 曰 吾 欲 觀 敵 之 外 以 知 其 內 察 其 進 以 知 其 止 以 定 勝 負 可 得 聞 乎 ？ 起 對 曰 敵 人 之 來 蕩 蕩 無 慮 旌 旗 煩 亂 人 馬 數 顧 一 可 擊 十 必 使 無 措 。 諸 侯 大 會 君 臣 未 和 溝 壘 未 成 禁 令 未 施 三 軍 匈 匈 欲 前 不 能 欲 去 不 敢 以 半 擊 倍 百 戰 不 殆 。 

武 侯 問 敵 必 可 擊 之 道 。 起 對 曰 用 兵 必 須 審 敵 虛 實 而 趨 其 危 。 敵 人 遠 來 新 至 行 列 未 定 可 擊 既 食 未 設 備 可 擊 奔 走 可 擊 勤 勞 可 擊 未 得 地 利 可 擊 失 時 不 從 可 擊 旌 旗 亂 動 可 擊 涉 長 道 後 行 未 息 可 擊 涉 水 半 渡 可 擊 險 道 狹 路 可 擊 陳 數 移 動 可 擊 將 離 士 卒 可 擊 心 怖 可 擊 。 凡 若 此 者 選 銳 衝 之 分 兵 繼 之 急 擊 勿 疑 。 

#@

 治 兵 

武 侯 問 曰 進 兵 之 道 何 先 ？ 起 對 曰 先 明 四 輕 二 重 一 信 。 曰 何 謂 也 ？ 對 曰 使 地 輕 馬 馬 輕 車 車 輕 人 人 輕 戰 。 明 知 陰 陽 則 地 輕 馬 。 芻 秣 以 時 則 馬 輕 車 。 膏 鐧 有 餘 則 車 輕 人 。 鋒 銳 甲 堅 則 人 輕 戰 。 進 有 重 賞 退 有 重 刑 。 行 之 以 信 。 令 制 遠 此 勝 之 主 也 。 

武 侯 問 曰 兵 何 以 為 勝 ？ 起 對 曰 以 治 為 勝 。 又 問 曰 不 在 眾 寡 ？ 對 曰 若 法 令 不 明 賞 罰 不 信 金 之 不 止 鼓 之 不 進 雖 有 百 萬 何 益 於 用 。 所 謂 治 者 居 則 有 禮 動 則 有 威 進 不 可 當 退 不 可 追 前 卻 有 節 左 右 應 麾 雖 絕 成 陳 雖 散 成 行 。 與 之 安 與 之 危 其 眾 可 合 而 不 可 離 可 用 而 不 可 疲 投 之 所 往 天下 莫 當 名 曰 父 子 之 兵 。 

吳 子 曰 凡 行 軍 之 道 無 犯 進 止 之 節 無 失 飲 食 之 適 無 絕 人 馬 之 力 。 此 三 者 所 以 任 其 上 令 。 任 其 上 令 則 治 之 所 由 生 也 。 若 進 止 不 度 飲 食 不 適 馬 疲 人 倦 而 不 解 舍 所 以 不 任 其 上 令 。 上 令 既 廢 以 居 則 亂 以 戰 則 敗 。 

吳 子 曰 凡 兵 戰 之 場 立 屍 之 地 。 必 死 則 生 幸 生 則 死 。 其 善 將 者 如 坐 漏 船 之 中 伏 燒 屋 之 下 使 智 者 不 及 謀 勇 者 不 及 怒 受 敵 可 也 。 故 曰 用 兵 之 害 猶 豫 最 大 三 軍 之 災 生 於 狐 疑 。 

吳 子 曰 夫 人 當 死 其 所 不 能 敗 其 所 不 便 。 故 用 兵 之 法 教 戒 為 先 。 一 人 學 戰 教 成 十 人 。 十 人 學 戰 教 成 百 人 。 百 人 學 戰 教 成 千 人 。 千 人 學 戰 教 成 萬 人 。 萬 人 學 戰 教 成 三 軍 。 以 近 待 遠 以 佚 待 勞 以 飽 待 飢 。 圓 而 方 之 坐 而 起 之 行 而 止 之 左 而 右 之 前 而 後 之 分 而 合 之 結 而 解 之 。 每 變 皆 習 乃 授 其 兵 。 是 謂 將 事 。 

吳 子 曰 教 戰 之 令 短 者 持 矛 戟 長 者 持 弓 弩 強 者 持 旌 旗 勇 者 持 金 鼓 弱 者 給 冢 養 智 者 為 謀 主 。 鄉 里 相 比 什 伍 相 保 。 一 鼓 整 兵 二 鼓 習 陳 三 鼓 趨 食 四 鼓 嚴 辨 五 鼓 就 行 。 聞 鼓 聲 合 然 後 舉 旗 。 

武 侯 問 曰 三 軍 進 止 。 豈 有 道 乎 ？ 起 對 曰 無 當 天 竈 無 當 龍 頭 。 天 竈 者 大 谷 之 口 。 龍 頭 者 大 山 之 端 。 必 左 青 龍 右 白 虎 前 朱 雀 後 玄 武 招 搖 在 上 從 事 於 下 。 將 戰 之 時 審 候 風 所 從 來 。 風 順 致 呼 而 從 之 風 逆 堅 陳 以 待 之 。 

武 侯 問 曰 凡 畜 卒 騎 豈 有 方 乎 ？ 起 對 曰 夫 馬 必 安 其 處 所 適 其 水 草 節 其 飢 飽 。 冬 則 溫 燒 夏 則 涼 廡 。 刻 剔 毛 鬣 謹 落 四 下 。 戢 其 耳 目 無 令 驚 駭 。 習 其 馳 逐 閑 其 進 止 。 人 馬 相 親 然 後 可 使 。 車 騎 之 具 鞍 勒 銜 轡 必 令 完 堅 。 凡 馬 不 傷 於 末 必 傷 於 始 不 傷 於 飢 必 傷 於 飽 。 日 暮 道 遠 必 數 上 下 。 寧 勞 於 人 慎 無 勞 馬 。 常 令 有 餘 備 敵 覆 我 。 能 明 此 者 橫 行 天下 。 

#@

 論 將 

吳 子 曰 夫 總 文 武 者 軍 之 將 也 。 兼 剛 柔 者 兵 之 事 也 。 凡 人 論 將 常 觀 於 勇 。 勇 之 於 將 乃 數 分 之 一 爾 。 夫 勇 者 必 輕 合 輕 合 而 不 知 利 未 可 也 。 故 將 之 所 慎 者 五 一 曰 理 二 曰 備 三 曰 果 四 曰 戒 五 曰 約 。 理 者 治 眾 如 治 寡 。 備 者 出 門 如 見 敵 。 果 者 臨 敵 不 懷 生 。 戒 者 雖 克 如 始 戰 。 約 者 法 令 省 而 不 煩 。 受 命 而 不 辭 敵 破 而 後 言 返 將 之 禮 也 。 故 師 出 之 日 有 死 之 榮 無 生 之 辱 。 

吳 子 曰 凡 兵 有 四 機 一 曰 氣 機 二 曰 地 機 三 曰 事 機 四 曰 力 機 。 三 軍 之 眾 百 萬 之 師 張 設 輕 重 在 於 一 人 是 謂 氣 機 。 路 狹 道 險 名 山 大 塞 十 夫 所 守 千 夫 不 過 是 謂 地 機 。 善 行 間 諜 輕 兵 往 來 分 散 其 眾 使 其 君 臣 相 怨 上 下 相 咎 是 謂 事 機 。 車 堅 管 轄 舟 利 櫓 楫 士 習 戰 陳 馬 閑 馳 逐 是 謂 力 機 。 知 此 四 者 乃 可 為 將 。 然 其 威 德 仁 勇 必 足 以 率 下 安 眾 怖 敵 決 疑 。 施 令 而 下 不 犯 所 在 寇 不 敢 敵 。 得 之 國 強 去 之 國 亡 。 是 謂 良 將 。 

吳 子 曰 夫 鼙 鼓 金 鐸 所 以 威 耳 。 旌 旗 麾 幟 所 以 威 目 。 禁 令 刑罰 所 以 威 心 。 耳 威 於 聲 不 可 不 清 。 目 威 於 色 不 可 不 明 。 心 威 於 刑 不 可 不 嚴 。 三 者 不 立 雖 有 其 國 必 敗 於 敵 。 故 曰 將 之 所 麾 莫 不 從 移 將 之 所 指 莫 不 前 死 。 

吳 子 曰 凡 戰 之 要 必 先 占 其 將 而 察 其 才 。 因 形 用 權 則 不 勞 而 功 舉 。 其 將 愚 而 信 人 可 詐 而 誘 貪 而 忽 名 可 貨 而 賂 輕 變 無 謀 可 勞 而 困 。 上 富 而 驕 下 貧 而 怨 可 離 而 間 。 進 退 多 疑 其 眾 無 依 可 震 而 走 。 士 輕 其 將 而 有 歸 志 塞 易 開 險 可 邀 而 取 。 進 道 易 退 道 難 可 來 而 前 。 進 道 險 退 道 易 可 薄 而 擊 。 居 軍 下 濕 水 無 所 通 霖 雨 數 至 可 灌 而 沈 。 居 軍 荒 澤 草 楚 幽 穢 風 飆 數 至 可 焚 而 滅 。 停 久 不 移 將 士 懈 怠 其 軍 不 備 可 潛 而 襲 。 

武 侯 問 曰 兩 軍 相 望 不 知 其 將 我 欲 相 之 其 術 如 何 ？ 起 對 曰 令 賤 而 勇 者 將 輕 銳 以 嘗 之 。 務 於 北 無 務 於 得 觀 敵 之 來 一 坐 一 起 其 政 以 理 其 追 北 佯 為 不 及 其 見 利 佯 為 不 知 如 此 將 者 名 為 智 將 勿 與 戰 矣 。 若 其 眾 讙 譁 旌 旗 煩 亂 其 卒 自 行 自 止 其 兵 或 縱 或 橫 其 追 北 恐 不 及 見 利 恐 不 得 此 為 愚 將 雖 眾 可 獲 。 

#@

 應 變 

武 侯 問 曰 車 堅 馬 良 將 勇 兵 強 卒 遇 敵 人 亂 而 失 行 則 如 之 何 ？ 起 對 曰 凡 戰 之 法 晝 以 旌 旗 旛 麾 為 節 夜 以 金 鼓 笳 笛 為 節 。 麾 左 而 左 麾 右 而 右 。 鼓 之 則 進 金 之 則 止 。 二 吹 而 行 再 吹 而 聚 不 從 令 者 誅 。 三 軍 服 威 士 卒 用 命 則 戰 無 彊 敵 攻 無 堅 陳 矣 。 

武 侯 問 曰 若 敵 眾 我 寡 為 之 柰 何 ？ 起 對 曰 避 之 於 易 邀 之 於 阨 。 故 曰 以 一 擊 十 莫 善 於 阨 以 十 擊 百 莫 善 於 險 以 千 擊 萬 莫 善 於 阻 。 今 有 少 年 卒 起 擊 金 鳴 鼓 於 阨 路 雖 有 大 眾 莫 不 驚 動 。 故 曰 用 眾 者 務 易 用 少 者 務 隘 。 

武 侯 問 曰 有 師 甚 眾 既 武 且 勇 背 大 險 阻 右 山 左 水 深 溝 高 壘 守 以 彊 弩 退 如 山 移 進 如 風 雨 糧 食 又 多 。 難 與 長 守 。 對 曰 大 哉 問 乎 ！ 非 此 車 騎 之 力 聖 人 之 謀 也 。 能 備 千 乘 萬 騎 兼 之 徒 步 分 為 五 軍 各 軍 一 衢 。 夫 五 軍 五 衢 敵 人 必 惑 莫 之 所 加 。 敵 人 若 堅 守 以 固 其 兵 急 行 間 諜 以 觀 其 慮 。 彼 聽 吾 說 解 之 而 去 。 不 聽 吾 說 斬 使 焚 書 分 為 五 戰 。 戰 勝 勿 追 不 勝 疾 歸 。 如 是 佯 北 安 行 疾 鬭 一 結 其 前 一 絕 其 後 。 兩 軍 ● 枚 或 左 或 右 而 襲 其 處 。 五 軍 交 至 必 有 其 力 。 此 擊 彊 之 道 也 。 

武 侯 問 曰 敵 近 而 薄 我 欲 去 無 路 我 眾 甚 懼 為 之 柰 何 ？ 對 曰 為 此 之 術 若 我 眾 彼 寡 各 分 而 乘 之 。 彼 眾 我 寡 以 方 從 之 。 從 之 無 息 雖 眾 可 服 。 

武 侯 問 曰 若 遇 敵 於 谿 谷 之 間 傍 多 險 阻 彼 眾 我 寡 為 之 奈 何 ？ 起 對 曰 諸 丘 陵 林 谷 深 山 大 澤 疾 行 亟 去 勿 得 從 容 。 若 高 山 深 谷 卒 然 相 遇 必 先 鼓 譟 而 乘 之 。 進 弓 與 弩 且 射 且 虜 。 審 察 其 政 亂 則 擊 之 勿 疑 。 

武 侯 問 曰 左 右 高 山 地 甚 狹 迫 卒 遇 敵 人 擊 之 不 敢 去 之 不 得 為 之 奈 何 ？ 起 對 曰 此 謂 谷 戰 雖 眾 不 用 。 募 吾 材 士 與 敵 相 當 輕 足 利 兵 以 為 前 行 分 車 列 騎 隱 於 四 旁 相 去 數 里 無 見 其 兵 敵 必 堅 陳 進 退 不 敢 。 於 是 出 旌 列 旆 行 出 山 外 營 之 敵 人 必 懼 。 車 騎 挑 之 勿 令 得 休 。 此 谷 戰 之 法 也 。 

武 侯 問 曰 吾 與 敵 相 遇 大 水 之 澤 傾 輪 沒 轅 水 薄 車 騎 舟 楫 不 設 進 退 不 得 為 之 奈 何 ？ 起 對 曰 此 謂 水 戰 無 用 車 騎 且 留 其 傍 。 登 高 四 望 必 得 水 情 。 知 其 廣 狹 盡 其 淺 深 乃 可 為 奇 以 勝 之 。 敵 若 絕 水 半 渡 而 薄 之 。 

武 侯 問 曰 天 久 連 雨 馬 陷 車 止 四 面 受 敵 三 軍 驚 駭 為 之 奈 何 ？ 起 對 曰 凡 用 車 者 陰 濕 則 停 陽 燥 則 起 貴 高 賤 下 馳 其 強 車 若 進 若 止 必 從 其 道 。 敵 人 若 起 必 逐 其 跡 。 

武 侯 問 曰 暴 寇 卒 來 掠 吾 田 野 取 吾 牛 羊 則 如 之 何 ？ 

起 對 曰 暴 寇 之 來 必 慮 其 強 善 守 勿 應 。 彼 將 暮 去 其 裝 必 重 其 心 必 恐 還 退 務 速 必 有 不 屬 。 追 而 擊 之 其 兵 可 覆 。 

吳 子 曰 凡 攻 敵 圍 城 之 道 城 邑 既 破 各 入 其 宮 。 御 其 祿 秩 收 其 器 物 。 軍 之 所 至 無 刊 其 木 發 其 屋 取 其 粟 殺 其 六 畜 燔 其 積 聚 示 民 無 殘 心 。 其 有 請 降 許 而 安 之 。 

#@

 勵 士 

武 侯 問 曰 嚴 刑 明 賞 足 以 勝 乎 ？ 起 對 曰 嚴 明 之 事 臣 不 能 悉 。 雖 然 非 所 恃 也 。 夫 發 號 布 令 而 人 樂 聞 興 師 動 眾 而 人 樂 戰 交 兵 接 刃 而 人 樂 死 。 此 三 者 人 主 之 所 恃 也 。 

武 侯 曰 致 之 奈 何 ？ 對 曰 君 舉 有 功 而 進 饗 之 無 功 而 勵 之 。 

於 是 武 侯 設 坐 廟 廷 為 三 行 饗 士 大 夫 。 上 功 坐 前 行 餚 席 兼 重 器 上 牢 。 次 功 坐 中 行 餚 席 器 差 減 。 無 功 坐 後 行 餚 席 無 重 器 。 饗 畢 而 出 又 頒 賜 有 功 者 父 母 妻 子 於 廟 門 外 亦 以 功 為 差 。 有 死 事 之 家 歲 被 使 者 勞 賜 其 父 母 著 不 忘 於 心 。 行 之 三 年 秦 人 興 師 臨 於 西 河 魏 士 聞 之 不 待 吏 令 介 冑 而 奮 擊 之 者 以 萬 數 。

武 侯 召 吳 起 而 謂 曰 子 前 日 之 教 行 矣 。 起 對 曰 臣 聞 人 有 短 長 氣 有 盛 衰 。 君 試 發 無 功 者 五 萬 人 臣 請 率 以 當 之 。 脫 其 不 勝 取 笑 於 諸 侯 失 權 於 天下 矣 。 今 使 一 死 賊 伏 於 曠 野 千 人 追 之 莫 不 梟 視 狼 顧 。 何 者 ？ 忌 其 暴 起 而 害 己 。 是 以 一 人 投 命 足 懼 千 夫 。 今 臣 以 五 萬 之 眾 而 為 一 死 賊 率 以 討 之 固 難 敵 矣 。 

於 是 武 侯 從 之 兼 車 五 百 乘 騎 三 千 匹 而 破 秦 五 十 萬 眾 此 勵 士 之 功 也 。

先 戰 一 日 吳 起 令 三 軍 曰 諸 吏 士 當 從 受 馳 。 車 騎 與 徒 若 車 不 得 車 騎 不 得 騎 徒 不 得 徒 雖 破 軍 皆 無 易 。 故 戰 之 日 其 令 不 煩 而 威 震 天下 。

