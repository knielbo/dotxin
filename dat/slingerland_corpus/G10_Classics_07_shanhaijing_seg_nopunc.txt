 南 山 經 

南 山 經 之 首 曰 䧿 山 。 其 首 曰 招 搖 之 山 臨 于 西 海 之 上 多 桂 多 金 玉 。 有 草 焉 其 狀 如 韭 而 青 花 其 名 曰 祝 餘 食 之 不 飢 。 有 木 焉 其 狀 如 穀 而 黑 理 其 花 四 照 其 名 曰 迷 穀 佩 之 不 迷 。 有 獸 焉 其 狀 如 禺 而 白 耳 伏 行 人 走 其 名 曰 狌 狌 食 之 善 走 。 麗 𪊨 之 水 出 焉 而 西 流 注 于 海 其 中 多 育 沛 佩 之 無 瘕 疾 。

又 東 三 百 里 曰 堂 庭 之 山 多 棪 木 多 白 猿 多 水 玉 多 黃 金 。

又 東 三 百 八 十 里 曰 猨 翼 之 山 其 中 多 怪 獸 水 多 怪 魚 多 白 玉 多 腹 虫 多 怪 蛇 多 怪 木 不 可 以 上 。

又 東 三 百 七 十 里 曰 杻 陽 之 山 其 陽 多 赤 金 其 陰 多 白 金 。 有 獸 焉 其 狀 如 馬 而 白 首 其 文 如 虎 而 赤 尾 其 音 如 謠 其 名 曰 鹿 蜀 佩 之 宜 子 孫 。 怪 水 出 焉 而 東 流 注 于 憲 翼 之 水 。 其 中 多 玄 龜 其 狀 如 龜 而 鳥 首 虺 尾 其 名 曰 旋 龜 其 音 如 判 木 佩 之 不 聾 可 以 為 底 。

東 三 百 里 祗 山 多 水 無 草 木 。 有 魚 焉 其 狀 如 牛 陵 居 蛇 尾 有 翼 其 羽 在 魼 下 其 音 如 留 牛 其 名 曰 鯥 冬 死 而 夏 生 食 之 無 腫 疾 。

又 東 四 百 里 曰 亶 爰 之 山 多 水 無 草 木 不 可 以 上 。 有 獸 焉 其 狀 如 狸 而 有 髦 其 名 曰 類 自 為 牝 牡 食 者 不 妬 。

又 東 三 百 里 曰 基 山 其 陽 多 玉 其 陰 多 怪 木 。 有 獸 焉 其 狀 如 羊 九 尾 四 耳 其 目 在 背 其 名 曰 猼 訑 佩 之 不 畏 。 有 鳥 焉 其 狀 如 雞 而 三 首 六 目 六 足 三 翼 其 名 曰 𪁺 𩿧 食 之 無 臥 。

又 東 三 百 里 曰 青 丘 之 山 其 陽 多 玉 其 陰 多 青 䨼 。 有 獸 焉 其 狀 如 狐 而 九 尾 其 音 如 嬰 兒 能 食 人 食 者 不 蠱 。 有 鳥 焉 其 狀 如 鳩 其 音 若 呵 名 曰 灌 灌 佩 之 不 惑 。 英 水 出 焉 南 流 注 于 即 翼 之 澤 。 其 中 多 赤 鱬 其 狀 如 魚 而 人 面 其 音 如 鴛 鴦 食 之 不 疥 。

又 東 三 百 五 十 里 曰 箕 尾 之 山 其 尾 踆 于 東 海 多 沙 石 。 汸 水 出 焉 而 南 流 注 于 淯 其 中 多 白 玉 。

凡 䧿 山 之 首 自 招 搖 之 山 以 至 箕 尾 之 山 凡 十 山 二 千 九 百 五 十 里 。 其 神 狀 皆 鳥 身 而 龍 首 其 祠 之 禮 毛 用 一 璋 玉 瘞 糈 用 稌 米 一 壁 稻 米 白 菅 為 席 。

 南 次 二 經 之 首 曰 柜 山 西 臨 流 黃 北 望 諸 毗 東 望 長 右 。 英 水 出 焉 西 南 流 注 于 赤 水 其 中 多 白 玉 多 丹 粟 。 有 獸 焉 其 狀 如 豚 有 距 其 音 如 狗 吠 其 名 曰 狸 力 見 則 其 縣 多 土 功 。 有 鳥 焉 其 狀 如 鴟 而 人 手 其 音 如 痺 其 名 曰 鴸 其 鳴 自 號 也 見 則 其 縣 多 放 士 。

東 南 四 百 五 十 里 曰 長 右 之 山 無 草 木 多 水 。 有 獸 焉 其 狀 如 禺 而 四 耳 其 名 長 右 其 音 如 吟 見 則 郡 縣 大 水 。

又 東 三 百 四 十 里 曰 堯 光 之 山 其 陽 多 玉 其 陰 多 金 。 有 獸 焉 其 狀 如 人 而 彘 鬣 穴 居 而 冬 蟄 其 名 曰 猾 褢 其 音 如 斲 木 見 則 縣 有 大 繇 。

又 東 三 百 五 十 里 曰 羽 山 其 下 多 水 其 上 多 雨 無 草 木 多 蝮 虫 。

又 東 三 百 七 十 里 曰 瞿 父 之 山 無 草 木 多 金 玉 。

又 東 四 百 里 曰 句 餘 之 山 無 草 木 多 金 玉 。

又 東 五 百 里 曰 浮 玉 之 山 北 望 具 區 東 望 諸 毗 。 有 獸 焉 其 狀 如 虎 而 牛 尾 其 音 如 吠 犬 其 名 曰 彘 是 食 人 。 苕 水 出 于 其 陰 北 流 注 于 具 區 。 其 中 多 鮆 魚 。

又 東 五 百 里 曰 成 山 四 方 而 三 壇 其 上 多 金 玉 其 下 多 青 䨼 。 𨴯 水 出 焉 而 南 流 注 于 虖 勺 其 中 多 黃 金 。

又 東 五 百 里 曰 會 稽 之 山 四 方 其 上 多 金 玉 其 下 多 砆 石 。 勺 水 出 焉 而 南 流 注 于 湨 。

又 東 五 百 里 曰 夷 山 無 草 木 多 沙 石 湨 水 出 焉 而 南 流 注 于 列 塗 。

又 東 五 百 里 曰 僕 勾 之 山 其 上 多 金 玉 其 下 多 草 木 無 鳥 獸 無 水 。

又 東 五 百 里 曰 咸 陰 之 山 無 草 木 無 水 。

又 東 四 百 里 曰 洵 山 其 陽 多 金 其 陰 多 玉 。 有 獸 焉 其 狀 如 羊 而 無 口 不 可 殺 也 其 名 曰 䍺 。 洵 水 出 焉 而 南 流 注 于 閼 之 澤 其 中 多 芘 蠃 。

又 東 四 百 里 曰 虖 勺 之 山 其 上 多 梓 柟 其 下 多 荊 杞 。 滂 水 出 焉 而 東 流 注 于 海 。

又 東 五 百 里 曰 區 吳 之 山 無 草 木 多 砂 石 。 鹿 水 出 焉 而 南 流 注 于 滂 水 。

又 東 五 百 里 曰 鹿 吳 之 山 上 無 草 木 多 金 石 。 澤 更 之 水 出 焉 而 南 流 注 于 滂 水 。 水 有 獸 焉 名 曰 蠱 雕 其 狀 如 雕 而 有 角 其 音 如 嬰 兒 之 音 是 食 人 。

東 五 百 里 曰 漆 吳 之 山 無 草 木 多 博 石 無 玉 。 處 于 海 東 望 丘 山 其 光 載 出 載 入 是 惟 日 次 。

凡 南 次 二 經 之 首 自 柜 山 至 于 漆 吳 之 山 凡 十 七 山 七 千 二 百 里 。 其 神 狀 皆 龍 身 而 鳥 首 。 其 祠 毛 用 一 璧 瘞 糈 用 稌 。

 南 次 三 經 之 首 曰 天 虞 之 山 其 下 多 水 不 可 以 上 。

東 五 百 里 曰 禱 過 之 山 其 上 多 金 玉 其 下 多 犀 兕 多 象 。 有 鳥 焉 其 狀 如 鵁 而 白 首 三 足 人 面 其 名 曰 瞿 如 其 鳴 自 號 也 。 泿 水 出 焉 而 南 流 注 于 海 。 其 中 有 虎 蛟 其 狀 魚 身 而 蛇 尾 其 音 如 鴛 鴦 食 者 不 腫 可 以 已 痔 。

又 東 五 百 里 曰 丹 穴 之 山 其 上 多 金 玉 。 丹 水 出 焉 而 南 流 注 于 渤 海 。 有 鳥 焉 其 狀 如 雞 五 采 而 文 名 曰 鳳 皇 首 文 曰 德 翼 文 曰 義 背 文 曰 禮 膺 文 曰 仁 腹 文 曰 信 。 是 鳥 也 飲 食 自 然 自 歌 自 舞 見 則 天下 安 寧 。

又 東 五 百 里 曰 發 爽 之 山 無 草 木 多 水 多 白 猿 。 汎 水 出 焉 而 南 流 注 于 渤 海 。

又 東 四 百 里 至 于 旄 山 之 尾 其 南 有 谷 曰 育 遺 多 怪 鳥 凱 風 自 是 出 。

又 東 四 百 里 至 于 非 山 之 首 其 上 多 金 玉 無 水 其 下 多 蝮 虫 。

又 東 五 百 里 曰 陽 夾 之 山 無 草 木 多 水 。

又 東 五 百 里 曰 灌 湘 之 山 上 多 木 無 草 多 怪 鳥 無 獸 。

又 東 五 百 里 曰 鷄 山 其 上 多 金 其 下 多 丹 雘 。 黑 水 出 焉 而 南 流 注 于 海 。 其 中 有 鱄 魚 其 狀 如 鮒 而 彘 毛 其 音 如 豚 見 則 天下 大 旱 。

又 東 四 百 里 曰 令 丘 之 山 無 草 木 多 火 。 其 南 有 谷 焉 曰 中 谷 條 風 自 是 出 。 有 鳥 焉 其 狀 如 梟 人 面 四 目 而 有 耳 其 名 曰 顒 其 鳴 自 號 也 見 則 天下 大 旱 。

又 東 三 百 七 十 里 曰 侖 者 之 山 其 上 多 金 玉 其 下 多 青 䨼 。 有 木 焉 其 狀 如 穀 而 赤 理 其 汗 如 漆 其 味 如 飴 食 者 不 飢 可 以 釋 勞 其 名 曰 白 䓘 可 以 血 玉 。

又 東 五 百 八 十 里 曰 禺 槀 之 山 多 怪 獸 多 大 蛇 。

東 五 百 八 十 里 曰 南 禺 之 山 其 上 多 金 玉 其 下 多 水 。 有 穴 焉 水 春 輒 入 夏 乃 出 冬 則 閉 。 佐 水 出 焉 而 東 南 流 注 于 海 有 鳳 皇 鵷 鶵 。

凡 南 次 三 經 之 首 自 天 虞 之 山 以 至 南 禺 之 山 凡 一 十 四 山 六 千 五 百 三 十 里 。 其 神 皆 龍 身 而 人 面 。 其 祠 皆 一 白 狗 祈 糈 用 稌 。

右 南 經 之 山 志 大 小 凡 四 十 山 萬 六 千 三 百 八 十 里 。

#@

 西 山 經 

 西 山 經 華 山 之 首 曰 錢 來 之 山 其 上 多 松 其 下 多 洗 石 。 有 獸 焉 其 狀 如 羊 而 馬 尾 名 曰 羬 羊 其 脂 可 以 已 腊 。

西 四 十 五 里 曰 松 果 之 山 濩 水 出 焉 北 流 注 于 渭 其 中 多 銅 。 有 鳥 焉 其 名 曰 䳋 渠 其 狀 如 山 雞 黑 身 赤 足 可 以 已 𦢊 。

又 西 六 十 里 曰 太 華 之 山 削 成 而 四 方 其 高 五 千 仞 其 廣 十 里 鳥 獸 莫 居 。 有 蛇 焉 名 曰 肥 𧔥 六 足 四 翼 見 則 天下 大 旱 。

又 西 八 十 里 曰 小 華 之 山 其 木 多 荊 杞 其 獸 多 㸲 牛 其 陰 多 磬 石 其 陽 多 㻬 琈 之 玉 鳥 多 赤 鷩 可 以 禦 火 其 草 有 萆 荔 狀 如 烏 韭 而 生 於 石 上 亦 緣 木 而 生 食 之 已 心 痛 。

又 西 八 十 里 曰 符 禺 之 山 其 陽 多 銅 其 陰 多 鐵 。 其 上 有 木 焉 名 曰 文 莖 其 實 如 棗 可 以 已 聾 。 其 草 多 條 其 狀 如 葵 而 赤 花 黃 實 如 嬰 兒 舌 食 之 使 人 不 惑 。 符 禺 之 水 出 焉 而 北 流 注 于 渭 。 其 獸 多 葱 聾 其 狀 如 羊 而 赤 鬣 。 其 鳥 多 鴖 其 狀 如 翠 而 赤 喙 可 以 禦 火 。

又 西 六 十 里 曰 石 脆 之 山 其 木 多 椶 柟 其 草 多 條 其 狀 如 韭 而 白 華 黑 實 食 之 已 疥 。 其 陽 多 㻬 琈 之 玉 其 陰 多 銅 。 灌 水 出 焉 而 北 流 注 于 禺 水 。 其 中 有 流 赭 以 塗 牛 馬 無 病 。

又 西 七 十 里 曰 英 山 其 上 多 杻 橿 其 陰 多 鐵 其 陽 多 赤 金 。 禺 水 出 焉 北 流 注 于 招 水 其 中 多 䰷 魚 其 狀 如 鱉 其 音 如 羊 。 其 陽 多 箭 䉋 其 獸 多 㸲 牛 羬 羊 。 有 鳥 焉 其 狀 如 鶉 黃 身 而 赤 喙 其 名 曰 肥 遺 食 之 已 癘 可 以 殺 蟲 。

又 西 五 十 二 里 曰 竹 山 其 上 多 喬 木 其 陰 多 鐵 。 有 草 焉 其 名 曰 黃 雚 其 狀 如 樗 其 葉 如 麻 白 花 而 赤 實 其 狀 如 赭 浴 之 已 疥 又 可 以 已 胕 。 竹 水 出 焉 北 流 注 于 渭 其 陽 多 竹 箭 多 蒼 玉 。 丹 水 出 焉 東 南 流 注 于 洛 水 其 中 多 水 玉 多 人 魚 。 有 獸 焉 其 狀 如 豚 而 白 毛 大 如 笄 而 黑 端 名 曰 毫 彘 。

又 西 百 二 十 里 曰 浮 山 多 盼 木 枳 葉 而 無 傷 木 蟲 居 之 。 有 草 焉 名 曰 薰 草 麻 葉 而 方 莖 赤 華 而 黑 實 臭 如 蘼 蕪 佩 之 可 以 已 癘 。

又 西 七 十 里 曰 羭 次 之 山 漆 水 出 焉 北 流 注 于 渭 。 其 上 多 棫 橿 其 下 多 竹 箭 其 陰 多 赤 銅 其 陽 多 嬰 垣 之 玉 。 有 獸 焉 其 狀 如 禺 而 長 臂 善 投 其 名 曰 囂 。 有 鳥 焉 其 狀 如 梟 人 面 而 一 足 曰 橐 𩇯 冬 見 夏 蟄 服 之 不 畏 雷 。

又 西 百 五 十 里 曰 時 山 無 草 木 。 逐 水 出 焉 北 流 注 于 渭 其 中 多 水 玉 。

又 西 百 七 十 里 曰 南 山 上 多 丹 粟 。 丹 水 出 焉 北 流 注 于 渭 。 獸 多 猛 豹 鳥 多 尸 鳩 。

又 西 百 八 十 里 曰 大 時 之 山 上 多 穀 柞 下 多 杻 橿 陰 多 銀 陽 多 白 玉 。 涔 水 出 焉 北 流 注 于 渭 清 水 出 焉 南 流 注 于 漢 水 。

又 西 三 百 二 十 里 曰 嶓 冡 之 山 漢 水 出 焉 而 東 南 流 注 于 沔 囂 水 出 焉 北 流 注 于 湯 水 。 其 上 多 桃 枝 鉤 端 獸 多 犀 兕 熊 羆 鳥 多 白 翰 赤 鷩 。 有 草 焉 其 葉 如 蕙 其 本 如 桔 梗 黑 華 而 不 實 名 曰 蓇 蓉 食 之 使 人 無 子 。

又 西 三 百 五 十 里 曰 天 帝 之 山 上 多 椶 柟 下 多 菅 蕙 。 有 獸 焉 其 狀 如 狗 名 曰 谿 邊 席 其 皮 者 不 蠱 。 有 鳥 焉 其 狀 如 鶉 黑 文 而 赤 翁 名 曰 櫟 食 之 已 痔 。 有 草 焉 其 狀 如 葵 其 臭 如 蘼 蕪 名 曰 杜 衡 可 以 走 馬 食 之 已 癭 。

西 南 三 百 八 十 里 曰 皋 塗 之 山 薔 水 出 焉 西 流 注 于 諸 資 之 水 塗 水 出 焉 南 流 注 于 集 獲 之 水 。 其 陽 多 丹 粟 其 陰 多 銀 黃 金 其 上 多 桂 木 。 有 白 石 焉 其 名 曰 礜 可 以 毒 鼠 。 有 草 焉 其 狀 如 槀 茇 其 葉 如 葵 而 赤 背 名 曰 無 條 可 以 毒 鼠 。 有 獸 焉 其 狀 如 鹿 而 白 尾 馬 足 人 手 而 四 角 名 曰 𤣎 如 。 有 鳥 焉 其 狀 如 鴟 而 人 足 名 曰 數 斯 食 之 已 癭 。

又 西 百 八 十 里 曰 黃 山 無 草 木 多 竹 箭 。 盼 水 出 焉 西 流 注 于 赤 水 其 中 多 玉 。 有 獸 焉 其 狀 如 牛 而 蒼 黑 大 目 其 名 曰 𤛎 。 有 鳥 焉 其 狀 如 鴞 青 羽 赤 喙 人 舌 能 言 名 曰 鸚 䳇 。

又 西 二 百 里 曰 翠 山 其 上 多 椶 枏 其 下 多 竹 箭 其 陽 多 黃 金 玉 其 陰 多 旄 牛 麢 麝 其 鳥 多 鸓 其 狀 如 鵲 赤 黑 而 西 首 四 足 可 以 禦 火 。

又 西 二 百 五 十 里 曰 騩 山 是 錞 于 西 海 無 草 木 多 玉 。 淒 水 出 焉 西 流 注 于 海 其 中 多 采 石 黃 金 多 丹 粟 。

凡 西 經 之 首 自 錢 來 之 山 至 于 騩 山 凡 十 九 山 二 千 九 百 五 十 七 里 。 華 山 冢 也 其 祠 之 禮 太 牢 。 羭 山 神 也 祠 之 用 燭 齋 百 日 以 百 犧 瘞 用 百 瑜 湯 其 酒 百 樽 嬰 以 百 珪 百 璧 。 其 餘 十 七 山 之 屬 皆 毛 牷 用 一 羊 祠 之 。 燭 者 百 草 之 未 灰 白 蒂 采 等 純 之 。

 西 次 二 經 之 首 曰 鈐 山 其 上 多 銅 其 下 多 玉 其 木 多 杻 橿 。

西 二 百 里 曰 泰 冒 之 山 其 陽 多 金 其 陰 多 鐵 。 浴 水 出 焉 東 流 注 于 河 其 中 多 藻 玉 多 白 蛇 。

又 西 一 百 七 十 里 曰 數 歷 之 山 其 上 多 黃 金 其 下 多 銀 其 木 多 杻 橿 其 鳥 多 鸚 䳇 。 楚 水 出 焉 而 南 流 注 于 渭 其 中 多 珠 。

又 西 百 五 十 里 曰 高 山 其 上 多 銀 其 下 多 青 碧 雄 黃 其 木 多 椶 其 草 多 竹 。 涇 水 出 焉 而 東 流 注 于 渭 其 中 多 磬 石 青 碧 。

西 南 三 百 里 曰 女 床 之 山 其 陽 多 赤 銅 其 陰 多 石 涅 其 獸 多 虎 豹 犀 兕 。 有 鳥 焉 其 狀 如 翟 而 五 彩 文 名 曰 鸞 鳥 見 則 天下 安 寧 。

又 西 二 百 里 曰 龍 首 之 山 其 陽 多 黃 金 其 陰 多 鐵 。 苕 水 出 焉 東 南 流 注 于 涇 水 其 中 多 美 玉 。

又 西 二 百 里 曰 鹿 臺 之 山 其 上 多 白 玉 其 下 多 銀 其 獸 多 㸲 牛 羬 羊 白 豪 。 有 鳥 焉 其 狀 如 雄 雞 而 人 面 名 曰 鳧 徯 其 名 自 叫 也 見 則 有 兵 。

西 南 二 百 里 曰 鳥 危 之 山 其 陽 多 磬 石 其 陰 多 檀 楮 其 中 多 女 床 。 鳥 危 之 水 出 焉 西 流 注 于 赤 水 其 中 多 丹 粟 。

又 西 四 百 里 曰 小 次 之 山 其 上 多 白 玉 其 下 多 赤 銅 。 有 獸 焉 其 狀 如 猿 而 白 首 赤 足 名 曰 朱 厭 見 則 大 兵 。

又 西 三 百 里 曰 大 次 之 山 其 陽 多 堊 其 陰 多 碧 其 獸 多 㸲 牛 麢 羊 。

又 西 四 百 里 曰 薰 吳 之 山 無 草 木 多 金 玉 。

又 西 四 百 里 曰 㕄 陽 之 山 其 木 多 稷 柟 豫 章 其 獸 多 犀 兕 虎 犳 㸲 牛 。

又 西 二 百 五 十 里 曰 眾 獸 之 山 其 上 多 㻬 琈 之 玉 其 下 多 檀 楮 多 黃 金 其 獸 多 犀 兕 。

又 西 五 百 里 曰 皇 人 之 山 其 上 多 金 玉 其 下 多 青 雄 黃 。 皇 水 出 焉 西 流 注 于 赤 水 其 中 多 丹 粟 。

又 西 三 百 里 曰 中 皇 之 山 其 上 多 黃 金 其 下 多 蕙 棠 。

又 西 三 百 五 十 里 曰 西 皇 之 山 其 陽 多 金 其 陰 多 鐵 其 獸 多 麋 鹿 㸲 牛 。

又 西 三 百 五 十 里 曰 萊 山 其 木 多 檀 楮 其 鳥 多 羅 羅 是 食 人 。

凡 西 次 二 經 之 首 自 鈐 山 至 于 萊 山 凡 十 七 山 四 千 一 百 四 十 里 。 其 十 神 者 皆 人 面 而 馬 身 。 其 七 神 皆 人 面 牛 身 四 足 而 一 臂 操 杖 以 行 是 為 飛 獸 之 神 其 祠 之 毛 用 少 牢 白 菅 為 席 。 其 十 輩 神 者 其 祠 之 毛 一 雄 鷄 鈐 而 不 糈 毛 采 。

 西 次 三 經 之 首 曰 崇 吾 之 山 在 河 之 南 北 望 冡 遂 南 望 䍃 之 澤 西 望 帝 之 搏 獸 之 丘 東 望 䗡 淵 。 有 木 焉 員 葉 而 白 柎 赤 華 而 黑 理 其 實 如 枳 食 之 宜 子 孫 。 有 獸 焉 其 狀 如 禺 而 文 臂 豹 虎 而 善 投 名 曰 舉 父 。 有 鳥 焉 其 狀 如 鳧 而 一 翼 一 目 相 得 乃 飛 名 曰 蠻 蠻 見 則 天下 大 水 。

西 北 三 百 里 曰 長 沙 之 山 泚 水 出 焉 北 流 注 于 泑 水 無 草 木 多 青 雄 黃 。

又 西 北 三 百 七 十 里 曰 不 周 之 山 。 北 望 諸 毗 之 山 臨 彼 嶽 崇 之 山 東 望 泑 澤 河 水 所 潛 也 其 源 渾 渾 泡 泡 。 爰 有 嘉 果 其 實 如 桃 其 葉 如 棗 黃 華 而 赤 柎 食 之 不 勞 。

又 西 北 四 百 二 十 里 曰 峚 山 其 上 多 丹 木 員 葉 而 赤 莖 黃 華 而 赤 實 其 味 如 飴 食 之 不 飢 。 丹 水 出 焉 西 流 注 于 稷 澤 其 中 多 白 玉 是 有 玉 膏 其 源 沸 沸 湯 湯 黃 帝 是 食 是 饗 。 是 生 玄 玉 。 玉 膏 所 出 以 灌 丹 木 。 丹 木 五 歲 五 色 乃 清 五 味 乃 馨 。 黃 帝 乃 取 峚 山 之 玉 榮 而 投 之 鍾 山 之 陽 。 瑾 瑜 之 玉 為 良 堅 粟 精 密 濁 澤 有 而 光 。 五 色 發 作 以 和 柔 剛 。 天地 鬼神 是 食 是 饗 君 子 服 之 以 禦 不 祥 。 自 峚 山 至 于 鍾 山 四 百 六 十 里 其 間 盡 澤 也 。 是 多 奇 鳥 怪 獸 奇 魚 皆 異 物 焉 。

又 西 北 四 百 二 十 里 曰 鍾 山 其 子 曰 鼓 其 狀 如 人 面 而 龍 身 是 與 欽 䲹 殺 葆 江 于 崑 崙 之 陽 帝 乃 戮 之 鍾 山 之 東 曰 𡺯 崖 欽 䲹 化 為 大 鶚 其 狀 如 鵰 而 黑 文 白 首 赤 喙 而 虎 爪 其 音 如 晨 鵠 見 則 有 大 兵 鼓 亦 化 為 鵔 鳥 其 狀 如 鴟 赤 足 而 直 喙 黃 文 而 白 首 其 音 如 鵠 見 即 其 邑 大 旱 。

又 西 百 八 十 里 曰 泰 器 之 山 。 觀 水 出 焉 西 流 注 于 流 沙 。 是 多 文 鰩 魚 狀 如 鯉 魚 魚 身 而 鳥 翼 蒼 文 而 白 首 赤 喙 常 行 西 海 遊 於 東 海 以 夜 飛 。 其 音 如 鸞 雞 其 味 酸 甘 食 之 已 狂 見 則 天下 大 穰 。

又 西 三 百 二 十 里 曰 槐 江 之 山 。 丘 時 之 水 出 焉 而 北 流 注 于 泑 水 。 其 中 多 蠃 母 其 上 多 青 雄 黃 多 藏 琅 玕 黃 金 玉 其 陽 多 丹 粟 其 陰 多 采 黃 金 銀 。 實 惟 帝 之 平 圃 神 英 招 司 之 其 狀 馬 身 而 人 面 虎 文 而 鳥 翼 徇 于 四 海 其 音 如 榴 。 南 望 崑 崙 其 光 熊 熊 其 氣 魂 魂 。 西 望 大 澤 后 稷 所 潛 也 其 中 多 玉 其 陰 多 榣 木 之 有 若 。 北 望 諸 毗 槐 鬼 離 侖 居 之 鷹 鸇 之 所 宅 也 。 東 望 恒 山 四 成 有 窮 鬼 居 之 各 在 一 搏 。 爰 有 淫 水 其 清 洛 洛 。 有 天 神 焉 其 狀 如 牛 而 八 足 二 首 馬 尾 其 音 如 勃 皇 見 則 其 邑 有 兵 。

西 南 四 百 里 曰 崑 崙 之 丘 是 實 惟 帝 之 下 都 神 陸 吾 司 之 。 其 神 狀 虎 身 而 九 尾 人 面 而 虎 爪 是 神 也 司 天 之 九 部 及 帝 之 囿 時 。 有 獸 焉 其 狀 如 羊 而 四 角 名 曰 土 螻 是 食 人 。 有 鳥 焉 其 狀 如 蜂 大 如 鴛 鴦 名 曰 欽 原 蠚 鳥 獸 則 死 蠚 木 則 枯 。 有 鳥 焉 其 名 曰 鶉 鳥 是 司 帝 之 百 服 。 有 木 焉 其 狀 如 棠 華 黃 赤 實 其 味 如 李 而 無 核 名 曰 沙 棠 可 以 禦 水 食 之 使 人 不 溺 。 有 草 焉 名 曰 薲 草 其 狀 如 葵 其 味 如 葱 食 之 已 勞 。 河 水 出 焉 而 南 流 東 注 于 無 達 。 赤 水 出 焉 而 東 南 流 注 于 氾 天 之 水 。 洋 水 出 焉 而 西 南 流 注 于 醜 塗 之 水 。 黑 水 出 焉 而 西 流 于 大 杅 。 是 多 怪 鳥 獸 。

又 西 三 百 七 十 里 曰 樂 游 之 山 。 桃 水 出 焉 西 流 注 于 稷 澤 是 多 白 玉 。 其 中 多 滑 魚 其 狀 如 蛇 而 四 足 是 食 魚 。

西 水 行 四 百 里 曰 流 沙 二 百 里 至 于 蠃 母 之 山 。 神 長 乘 司 之 是 天 之 九 德 也 。 其 神 狀 如 人 而 犳 尾 。 其 上 多 玉 其 下 多 青 石 而 無 水 。

又 西 三 百 五 十 里 曰 玉 山 是 西 王 母 所 居 也 。 西 王 母 其 狀 如 人 豹 尾 虎 齒 而 善 嘯 蓬 髮 戴 勝 是 司 天 之 厲 及 五 殘 。 有 獸 焉 其 狀 如 犬 而 豹 文 其 角 如 牛 其 名 曰 狡 其 音 如 吠 犬 見 則 其 國 大 穰 。 有 鳥 焉 其 狀 如 翟 而 赤 名 曰 胜 遇 是 食 魚 其 音 如 錄 見 則 其 國 大 水 。

又 西 四 百 八 十 里 曰 軒 轅 之 丘 無 草 木 。 洵 水 出 焉 南 流 注 于 黑 水 其 中 多 丹 粟 多 青 雄 黃 。

又 西 三 百 里 曰 積 石 之 山 其 下 有 石 門 河 水 冒 以 西 流 。 是 山 也 萬 物 無 不 有 焉 。

又 西 二 百 里 曰 長 留 之 山 其 神 白 帝 少 昊 居 之 。 其 獸 皆 文 尾 其 鳥 皆 文 首 。 是 多 文 玉 石 。 實 惟 員 神 磈 氏 之 宮 。 是 神 也 主 司 反 景 。

又 西 二 百 八 十 里 曰 章 莪 之 山 無 草 木 多 瑤 碧 。 所 為 甚 怪 。 有 獸 焉 其 狀 如 赤 豹 五 尾 一 角 其 音 如 擊 石 其 名 如 猙 。 有 鳥 焉 其 狀 如 鶴 一 足 赤 文 青 質 而 白 喙 名 曰 畢 方 其 鳴 自 叫 也 見 則 其 邑 有 譌 火 。

又 西 三 百 里 曰 陰 山 濁 浴 之 水 出 焉 而 南 流 注 于 蕃 澤 其 中 多 文 貝 。 有 獸 焉 其 狀 如 狸 而 白 首 名 曰 天 狗 其 音 如 榴 榴 可 以 禦 凶 。

又 西 二 百 里 曰 符 愓 之 山 其 上 多 椶 柟 下 多 金 玉 神 江 疑 居 之 。 是 山 也 多 怪 雨 風 雲 之 所 出 也 。

又 西 二 百 二 十 里 曰 三 危 之 山 三 青 鳥 居 之 。 是 山 也 廣 員 百 里 。 其 上 有 獸 焉 其 狀 如 牛 白 身 四 角 其 毫 如 披 蓑 其 名 曰 𢕟 𢓨 是 食 人 。 有 鳥 焉 一 首 而 三 身 其 狀 如 𪇱 其 名 曰 鴟 。

又 西 一 百 九 十 里 曰 騩 山 其 上 多 玉 而 無 石 。 神 耆 童 居 之 其 音 常 如 鍾 磬 。 其 下 多 積 蛇 。

又 西 三 百 五 十 里 曰 天 山 多 金 玉 有 青 雄 黃 。 英 水 出 焉 而 西 南 流 注 于 湯 谷 。 有 神 焉 其 狀 如 黃 囊 赤 如 丹 火 六 足 四 翼 渾 敦 無 面 目 是 識 歌 舞 實 惟 帝 江 也 。

又 西 二 百 九 十 里 曰 泑 山 神 蓐 收 居 之 。 其 上 多 嬰 短 之 玉 其 陽 多 瑾 瑜 之 玉 其 陰 多 青 雄 黃 。 是 山 也 西 望 日 之 所 入 其 氣 員 神 紅 光 之 所 司 也 。

西 水 行 百 里 至 于 翼 望 之 山 無 草 木 多 金 玉 。 有 獸 焉 其 狀 如 狸 一 目 而 三 尾 名 曰 讙 其 音 如 𡙸 百 聲 是 可 以 禦 凶 服 之 已 癉 。 有 鳥 焉 其 狀 如 烏 三 首 六 尾 而 善 笑 名 曰 鵸 鵌 服 之 使 人 不 厭 又 可 以 禦 凶 。

凡 西 次 三 經 之 首 崇 吾 之 山 至 于 翼 望 之 山 凡 二 十 三 山 六 千 七 百 四 十 四 里 。 其 神 狀 皆 羊 身 人 面 。 其 祠 之 禮 用 一 吉 玉 瘞 糈 用 稷 米 。

 西 次 四 經 之 首 曰 陰 山 上 多 穀 無 石 其 草 多 茆 蕃 。 陰 水 出 焉 西 流 注 于 洛 。

北 五 十 里 曰 勞 山 多 茈 草 。 弱 水 出 焉 而 西 流 注 于 洛 。

西 五 十 里 曰 罷 父 之 山 。 洱 水 出 焉 而 西 流 注 于 洛 其 中 多 茈 碧 。

北 百 七 十 里 曰 申 山 其 上 多 穀 柞 其 下 多 杻 橿 其 陽 多 金 玉 。 區 水 出 焉 而 東 流 注 于 河 。

北 二 百 里 曰 鳥 山 其 上 多 桑 其 下 多 楮 其 陰 多 鐵 其 陽 多 玉 。 辱 水 出 焉 而 東 流 注 于 河 。

又 北 百 二 十 里 曰 上 申 之 山 上 無 草 木 而 多 硌 石 下 多 榛 楛 獸 多 白 鹿 。 其 鳥 多 當 扈 其 狀 如 雉 以 其 髯 飛 食 之 不 眴 目 。 湯 水 出 焉 東 流 注 于 河 。

又 北 百 八 十 里 曰 諸 次 之 山 諸 次 之 水 出 焉 而 東 流 注 于 河 。 是 山 也 多 木 無 草 鳥 獸 莫 居 是 多 眾 蛇 。

又 北 百 八 十 里 曰 號 山 其 木 多 漆 椶 其 草 多 葯 虈 芎 窮 。 多 汵 石 。 端 水 出 焉 而 東 流 注 于 河 。

又 北 二 百 二 十 里 曰 盂 山 其 陰 多 鐵 其 陽 多 銅 其 獸 多 白 狼 白 虎 其 鳥 多 白 雉 白 翟 。 生 水 出 焉 而 東 流 注 于 河 。

西 二 百 五 十 里 曰 白 於 之 山 上 多 松 柏 下 多 櫟 檀 其 獸 多 㸲 牛 羬 羊 其 鳥 多 鴞 。 洛 水 出 于 其 陽 而 東 流 注 于 渭 夾 水 出 于 其 陰 東 流 注 于 生 水 。

西 北 三 百 里 曰 申 首 之 山 無 草 木 冬 夏 有 雪 。 申 水 出 于 其 上 潛 于 其 下 是 多 白 玉 。

又 西 五 十 五 里 曰 涇 谷 之 山 涇 水 出 焉 東 南 流 注 于 渭 是 多 白 金 白 玉 。

又 西 百 二 十 里 曰 剛 山 多 柴 木 多 㻬 琈 之 玉 。 剛 水 出 焉 北 流 注 于 渭 是 多 神 𩳁 其 狀 人 面 獸 身 一 足 一 手 其 音 如 欽 。

又 西 二 百 里 至 剛 山 之 尾 洛 水 出 焉 而 北 流 注 于 河 。 其 中 多 蠻 蠻 其 狀 鼠 身 而 鱉 首 其 音 如 吠 犬 。

又 西 三 百 五 十 里 曰 英 鞮 之 山 上 多 漆 木 下 多 金 玉 鳥 獸 盡 白 涴 水 出 焉 而 北 注 于 陵 羊 之 澤 。 是 多 冉 遺 之 魚 魚 身 蛇 首 六 足 其 目 如 馬 耳 食 之 使 人 不 眯 可 以 禦 凶 。

又 西 三 百 里 曰 中 曲 之 山 其 陽 多 玉 其 陰 多 雄 黃 白 玉 及 金 。 有 獸 焉 其 狀 如 馬 而 白 身 黑 尾 一 角 虎 牙 爪 音 如 鼓 音 其 名 曰 駮 是 食 虎 豹 可 以 禦 兵 。 有 木 焉 其 狀 如 棠 而 員 葉 赤 實 實 大 如 木 瓜 名 曰 櫰 木 食 之 多 力 。

又 西 二 百 六 十 里 曰 邽 山 。 其 上 有 獸 焉 其 狀 如 牛 蝟 毛 名 曰 窮 奇 音 如 獋 狗 是 食 人 。 濛 水 出 焉 南 流 注 于 洋 水 其 中 多 黃 貝 蠃 魚 魚 身 而 鳥 翼 音 如 鴛 鴦 見 則 其 邑 大 水 。

又 西 二 百 二 十 里 曰 鳥 鼠 同 穴 之 山 其 上 多 白 虎 白 玉 。 渭 水 出 焉 而 東 流 注 于 河 。 其 中 多 鰠 魚 其 狀 如 鱣 魚 動 則 其 邑 有 大 兵 。 濫 水 出 于 其 西 西 流 注 于 漢 水 。 多 𩶯 魮 之 魚 其 狀 如 覆 銚 鳥 首 而 魚 翼 魚 尾 音 如 磬 石 之 聲 是 生 珠 玉 。

西 南 三 百 六 十 里 曰 崦 嵫 之 山 其 上 多 丹 木 其 葉 如 穀 其 實 大 如 瓜 赤 符 而 黑 理 食 之 已 癉 可 以 禦 火 。 其 陽 多 龜 其 陰 多 玉 。 苕 水 出 焉 而 西 流 注 于 海 其 中 多 砥 礪 。 有 獸 焉 其 狀 馬 身 而 鳥 翼 人 面 蛇 尾 是 好 舉 人 名 曰 孰 湖 。 有 鳥 焉 其 狀 如 鴞 而 人 面 蜼 身 犬 尾 其 名 自 號 也 見 則 其 邑 大 旱 。

凡 西 次 四 經 自 陰 山 以 下 至 於 崦 嵫 之 山 凡 十 九 山 三 千 六 百 八 十 里 。 其 祠 祀 禮 皆 用 一 白 鷄 祈 。 糈 以 稻 米 白 管 為 席 。

右 西 經 之 山 凡 七 十 七 山 一 萬 七 千 五 百 一 十 七 里 。

#@

 北 山 經 

 北 山 經 之 首 曰 單 狐 之 山 多 机 木 其 上 多 華 草 。 漨 水 出 焉 而 西 流 注 于 泑 水 其 中 多 芘 石 文 石 。

又 北 二 百 五 十 里 曰 求 如 之 山 其 上 多 銅 其 下 多 玉 無 草 木 。 滑 水 出 焉 而 西 流 注 于 諸 毗 之 水 。 其 中 多 滑 魚 其 狀 如 鱓 赤 背 其 音 如 梧 食 之 已 疣 。 其 中 多 水 馬 其 狀 如 馬 文 臂 牛 尾 其 音 如 呼 。

又 北 三 百 里 曰 帶 山 其 上 多 玉 其 下 多 青 碧 。 有 獸 焉 其 狀 如 馬 一 角 有 錯 其 名 曰 䑏 䟽 可 以 辟 火 。 有 鳥 焉 其 狀 如 烏 五 彩 而 赤 文 名 曰 鵸 鵌 是 自 為 牝 牡 食 之 不 疽 。 彭 水 出 焉 而 西 流 注 于 芘 湖 之 水 其 中 多 儵 魚 其 狀 如 鷄 而 赤 毛 三 尾 六 足 四 首 其 音 如 鵲 食 之 可 以 已 憂 。

又 北 四 百 里 曰 譙 明 之 山 譙 水 出 焉 西 流 注 于 河 。 其 中 多 何 羅 之 魚 一 首 而 十 身 其 音 如 吠 犬 食 之 已 癰 。 有 獸 焉 其 狀 如 貆 而 赤 豪 其 音 如 榴 榴 名 曰 孟 槐 可 以 禦 凶 。 是 山 也 無 草 木 多 青 雄 黃 。

又 北 三 百 五 十 里 曰 涿 光 之 山 囂 水 出 焉 而 西 流 注 于 河 。 其 中 多 鰼 鰼 之 魚 其 狀 如 鵲 而 十 翼 鱗 皆 在 羽 端 其 音 如 鵲 可 以 禦 火 食 之 不 癉 。 其 上 多 松 柏 其 下 多 椶 橿 其 獸 多 麢 羊 其 鳥 多 蕃 。

又 北 三 百 八 十 里 曰 虢 山 其 上 多 漆 其 下 多 桐 椐 其 陽 多 玉 其 陰 多 鐵 。 伊 水 出 焉 西 流 注 于 河 。 其 獸 多 橐 駝 其 鳥 多 寓 狀 如 鼠 而 鳥 翼 其 音 如 羊 可 以 禦 兵 。

又 北 四 百 里 至 于 虢 山 之 尾 其 上 多 玉 而 無 石 。 魚 水 出 焉 而 西 流 注 于 河 其 中 多 文 貝 。

又 北 二 百 里 曰 丹 熏 之 山 其 上 多 樗 柏 其 草 多 韭 薤 多 丹 雘 。 熏 水 出 焉 而 西 流 注 于 棠 水 。 有 獸 焉 其 狀 如 鼠 而 菟 首 麋 身 其 音 如 獋 犬 以 其 尾 飛 名 曰 耳 鼠 食 之 不 䐆 又 可 以 禦 百 毒 。

又 北 二 百 八 十 里 曰 石 者 之 山 其 上 無 草 木 多 瑤 碧 。 泚 水 出 焉 而 西 流 注 于 河 有 獸 焉 其 狀 如 豹 而 文 題 白 身 名 曰 孟 極 是 善 伏 其 鳴 自 呼 。

又 北 百 一 十 里 曰 邊 春 之 山 多 葱 葵 韭 桃 李 。 杠 水 出 焉 而 西 流 注 于 泑 澤 。 有 獸 焉 其 狀 如 禺 而 文 身 善 笑 見 人 則 臥 名 曰 幽 鴳 其 鳴 自 呼 。

又 北 二 百 里 曰 蔓 聯 之 山 其 上 無 草 木 。 有 獸 焉 其 狀 如 禺 而 有 鬣 牛 尾 文 臂 馬 蹄 見 人 則 呼 名 曰 足 訾 其 鳴 自 呼 。 有 鳥 焉 群 居 而 朋 飛 其 毛 如 雌 雉 名 曰 鵁 其 名 自 呼 食 之 已 風 。

又 北 百 八 十 里 曰 單 張 之 山 其 上 無 草 木 。 有 獸 焉 其 狀 如 豹 而 長 尾 人 首 而 牛 耳 一 目 名 曰 諸 犍 善 吒 行 則 衘 其 尾 居 則 蟠 其 尾 。 有 鳥 焉 其 狀 如 雉 而 文 首 白 翼 黃 足 名 曰 白 鵺 食 之 已 嗌 痛 可 以 已 痸 。 櫟 水 出 焉 而 南 流 注 于 杠 水 。

又 北 三 百 二 十 里 曰 灌 題 之 山 其 上 多 樗 柘 其 下 多 流 沙 多 砥 。 有 獸 焉 其 狀 如 牛 而 白 尾 其 音 如 訆 名 曰 那 父 。 有 鳥 焉 其 狀 如 雌 雉 而 人 面 見 人 則 躍 名 曰 竦 斯 其 鳴 自 呼 也 。 匠 韓 之 水 出 焉 而 西 流 注 于 泑 澤 其 中 多 磁 石 。

又 北 二 百 里 曰 潘 侯 之 山 其 上 多 松 柏 其 下 多 榛 楛 其 陽 多 玉 其 陰 多 鐵 。 有 獸 焉 其 狀 如 牛 而 四 節 生 毛 名 曰 旄 牛 。 邊 水 出 焉 而 南 流 注 于 櫟 澤 。

又 北 二 百 三 十 里 曰 小 咸 之 山 無 草 木 冬 夏 有 雪 。

北 二 百 八 十 里 曰 大 咸 之 山 無 草 木 其 下 多 玉 。 是 山 也 四 方 不 可 以 上 。 有 蛇 名 曰 長 蛇 其 毛 如 彘 豪 其 音 如 鼓 柝 。

又 北 三 百 二 十 里 曰 敦 薨 之 山 其 上 多 椶 柟 其 下 多 茈 草 。 敦 薨 之 水 出 焉 而 西 流 注 于 泑 澤 。 出 于 崑 崙 之 東 北 隅 實 惟 河 源 。 其 中 多 赤 鮭 其 獸 多 兕 旄 牛 其 鳥 多 鳲 鳩 。

又 北 二 百 里 曰 少 咸 之 山 無 草 木 多 青 碧 。 有 獸 焉 其 狀 如 牛 而 赤 身 人 面 馬 足 名 曰 窫 窳 其 音 如 嬰 兒 是 食 人 。 敦 水 出 焉 東 流 注 于 鴈 門 之 水 其 中 多 䰽 䰽 之 魚 食 之 殺 人 。

又 北 二 百 里 曰 獄 法 之 山 瀤 澤 之 水 出 焉 而 東 北 流 注 于 泰 澤 。 其 中 多 䲃 魚 其 狀 如 鯉 而 雞 足 食 之 已 疣 。 有 獸 焉 其 狀 如 犬 而 人 面 善 投 見 人 則 笑 其 名 山 𤟤 其 行 如 風 見 則 天下 大 風 。

又 北 一 百 里 曰 北 嶽 之 山 多 枳 棘 剛 木 。 有 獸 焉 其 狀 如 牛 而 四 角 人 目 彘 耳 其 名 曰 諸 懷 其 音 如 鳴 鴈 是 食 人 。 諸 懷 之 水 出 焉 而 西 流 注 于 囂 水 其 中 多 鮨 魚 魚 身 而 犬 首 其 音 如 嬰 兒 食 之 已 狂 。

又 北 百 八 十 里 曰 渾 夕 之 山 無 草 木 多 銅 玉 。 囂 水 出 焉 而 西 北 流 注 于 海 。 有 蛇 一 首 兩 身 名 曰 肥 遺 見 則 其 國 大 旱 。

又 北 五 十 里 曰 北 單 之 山 無 草 木 多 葱 韭 。

又 北 百 里 曰 羆 差 之 山 無 草 木 多 馬 。

又 北 百 八 十 里 曰 北 鮮 之 山 是 多 馬 。 鮮 水 出 焉 而 西 北 流 注 于 涂 吾 之 水 。

又 北 百 七 十 里 曰 隄 山 多 馬 。 有 獸 焉 其 狀 如 豹 而 文 首 名 曰 狕 。 隄 水 出 焉 而 東 流 注 于 泰 澤 其 中 多 龍 龜 。

凡 北 山 經 之 首 自 單 狐 之 山 至 于 隄 山 凡 二 十 五 山 五 千 四 百 九 十 里 其 神 皆 人 面 蛇 身 。 其 祠 之 毛 用 一 雄 鷄 彘 瘞 吉 玉 用 一 珪 瘞 而 不 糈 。 其 山 北 人 皆 生 食 不 火 之 物 。

北 次 二 經 之 首 在 河 之 東 其 首 枕 汾 其 名 曰 管 涔 之 山 。 其 上 無 木 而 多 草 其 下 多 玉 。 汾 水 出 焉 而 西 流 注 于 河 。

又 西 二 百 五 十 里 曰 少 陽 之 山 其 上 多 玉 其 下 多 赤 銀 。 酸 水 出 焉 而 東 流 注 于 汾 水 其 中 多 美 赭 。

又 北 五 十 里 曰 縣 雍 之 山 其 上 多 玉 其 下 多 銅 其 獸 多 閭 麋 其 鳥 多 白 翟 白 䳑 晉 水 出 焉 而 東 南 流 注 于 汾 水 。 其 中 多 鮆 魚 其 狀 如 鯈 而 赤 鱗 其 音 如 叱 食 之 不 驕 。

又 北 二 百 里 曰 狐 岐 之 山 無 草 木 多 青 碧 。 勝 水 出 焉 而 東 北 流 注 于 汾 水 其 中 多 蒼 玉 。

又 北 三 百 五 十 里 曰 白 沙 山 廣 員 三 百 里 盡 沙 也 無 草 木 鳥 獸 。 鮪 水 出 于 其 上 潛 于 其 下 是 多 白 玉 。

又 北 四 百 里 曰 爾 是 之 山 無 草 木 無 水 。

又 北 三 百 八 十 里 曰 狂 山 無 草 木 。 是 山 也 冬 夏 有 雪 。 狂 水 出 焉 而 西 流 注 于 浮 水 其 中 多 美 玉 。

又 北 三 百 八 十 里 曰 諸 餘 之 山 其 上 多 銅 玉 其 下 多 松 柏 。 諸 餘 之 水 出 焉 而 東 流 注 于 旄 水 。

又 北 三 百 五 十 里 曰 敦 頭 之 山 其 上 多 金 玉 無 草 木 。 旄 水 出 焉 而 東 流 注 于 印 澤 其 中 多 𩣡 馬 牛 尾 而 白 身 一 角 其 音 如 呼 。

又 北 三 百 五 十 里 曰 鉤 吾 之 山 其 上 多 玉 其 下 多 銅 。 有 獸 焉 其 狀 如 羊 身 人 面 其 目 在 腋 下 虎 齒 人 爪 其 音 如 嬰 兒 名 曰 狍 鴞 是 食 人 。

又 北 三 百 里 曰 北 囂 之 山 無 石 其 陽 多 碧 其 陰 多 玉 。 有 獸 焉 其 狀 如 虎 而 白 身 犬 首 馬 尾 彘 鬣 名 曰 獨 𤞞 。 有 鳥 焉 其 狀 如 烏 人 面 名 曰 𪄀 𪃑 宵 飛 而 晝 伏 食 之 已 暍 。 涔 水 出 焉 而 東 流 注 于 卭 澤 。

又 北 三 百 五 十 里 曰 梁 渠 之 山 無 草 木 多 金 玉 。 脩 水 出 焉 而 東 流 注 于 鴈 門 其 獸 多 居 暨 其 狀 如 彙 而 赤 毛 其 音 如 豚 有 鳥 焉 其 狀 如 夸 父 四 翼 一 目 犬 尾 名 曰 囂 其 音 如 鵲 食 之 已 腹 痛 可 以 止 衕 。

又 北 四 百 里 曰 姑 灌 之 山 無 草 木 是 山 也 冬 夏 有 雪 。

又 北 三 百 八 十 里 曰 湖 灌 之 山 其 陽 多 玉 其 陰 多 碧 多 馬 。 湖 灌 之 水 出 焉 而 東 流 注 于 海 其 中 多 䱇 。 有 木 焉 其 葉 如 柳 而 赤 理 。

又 北 水 行 五 百 里 流 沙 三 百 里 至 于 洹 山 其 上 多 金 玉 。 三 桑 生 之 其 樹 皆 無 枝 其 高 百 仞 。 百 果 樹 生 之 其 下 多 怪 蛇 。

又 北 三 百 里 曰 敦 題 之 山 無 草 木 多 金 玉 。 是 錞 于 北 海 。

凡 北 次 二 經 之 首 自 管 涔 之 山 至 于 敦 題 之 山 凡 十 七 山 五 千 六 百 九 十 里 。 其 神 皆 蛇 身 人 面 。 其 祠 毛 用 一 雄 雞 彘 瘞 用 一 璧 一 珪 投 而 不 糈 。

 北 次 三 經 之 首 曰 太 行 之 山 。 其 首 曰 歸 山 其 上 有 金 玉 其 下 有 碧 。 有 獸 焉 其 狀 如 麢 羊 而 四 角 馬 尾 而 有 距 其 名 曰 䮝 善 還 其 鳴 自 䚯 。 有 鳥 焉 其 狀 如 鵲 白 身 赤 尾 六 足 其 名 曰 䴅 是 善 驚 其 鳴 自 詨 。

又 東 北 二 百 里 曰 龍 侯 之 山 無 草 木 多 金 玉 。 決 決 之 水 出 焉 而 東 流 注 于 河 。 其 中 多 人 魚 其 狀 如 䱱 魚 四 足 其 音 如 嬰 兒 食 之 無 癡 疾 。

又 東 北 二 百 里 曰 馬 成 之 山 其 上 多 文 石 其 陰 多 金 玉 。 有 獸 焉 其 狀 如 白 犬 而 黑 頭 見 人 則 飛 其 名 曰 天 馬 其 鳴 自 䚯 。 有 鳥 焉 其 狀 如 烏 首 白 而 身 青 足 黃 是 名 曰 鶌 鶋 其 鳴 自 詨 食 之 不 飢 可 以 已 寓 。

又 東 北 七 十 里 曰 咸 山 其 上 有 玉 其 下 多 銅 是 多 松 柏 草 多 茈 草 。 條 菅 之 水 出 焉 而 西 南 流 注 于 長 澤 。 其 中 多 器 酸 三 歲 一 成 食 之 已 癘 。

又 東 北 二 百 里 曰 天 池 之 山 其 上 無 草 木 多 文 石 。 有 獸 焉 其 狀 如 兔 而 鼠 首 以 其 背 飛 其 名 曰 飛 鼠 。 澠 水 出 焉 潛 于 其 下 其 中 多 黃 堊 。

又 東 三 百 里 曰 陽 山 其 上 多 玉 其 下 多 金 銅 。 有 獸 焉 其 狀 如 牛 而 赤 尾 其 頸 𦜜 其 狀 如 勾 瞿 其 名 曰 領 胡 其 鳴 自 詨 食 之 已 狂 。 有 鳥 焉 其 狀 如 雌 雉 而 五 彩 以 文 是 自 為 牝 牡 名 曰 象 蛇 其 鳴 自 詨 。 留 水 出 焉 而 南 流 注 于 河 。 其 中 有 䱤 父 之 魚 其 狀 如 鮒 魚 魚 首 而 彘 身 食 之 已 嘔 。

又 東 三 百 五 十 里 曰 賁 聞 之 山 其 上 多 蒼 玉 其 下 多 黃 堊 多 涅 石 。

又 北 百 里 曰 王 屋 之 山 是 多 石 。 㶌 水 出 焉 而 西 北 流 注 于 泰 澤 。

又 東 北 三 百 里 曰 教 山 其 上 多 玉 而 無 石 。 教 水 出 焉 西 流 注 于 河 是 水 冬 乾 而 夏 流 實 惟 乾 河 。 其 中 有 兩 山 是 山 也 廣 員 三 百 步 其 名 曰 發 丸 之 山 其 上 有 金 玉 。

又 南 三 百 里 曰 景 山 南 望 鹽 販 之 澤 北 望 少 澤 其 上 多 草 藷 藇 其 草 多 秦 椒 其 陰 多 赭 其 陽 多 玉 。 有 鳥 焉 其 狀 如 蛇 而 四 翼 六 目 三 足 名 曰 酸 與 其 鳴 自 詨 見 則 其 邑 有 恐 。

又 東 南 三 百 二 十 里 曰 孟 門 之 山 其 上 多 蒼 玉 多 金 其 下 多 黃 堊 多 涅 石 。

又 東 南 三 百 二 十 里 曰 平 山 。 平 水 出 于 其 上 潛 于 其 下 是 多 美 玉 。

又 東 三 百 里 曰 京 山 有 美 玉 多 漆 木 多 竹 其 陽 有 赤 銅 其 陰 有 玄 䃤 。 高 水 出 焉 南 流 注 于 河 。

又 東 二 百 里 曰 虫 尾 之 山 其 上 多 金 玉 其 下 多 竹 多 青 碧 。 丹 水 出 焉 南 流 注 于 河 。 薄 水 出 焉 而 東 南 流 注 于 黃 澤 。

又 東 三 百 里 曰 彭 毗 之 山 其 上 無 草 木 多 金 玉 其 下 多 水 。 蚤 林 之 水 出 焉 東 南 流 注 于 河 。 肥 水 出 焉 而 南 流 注 于 床 水 其 中 多 肥 遺 之 蛇 。

又 東 百 八 十 里 曰 小 侯 之 山 。 明 漳 之 水 出 焉 南 流 注 于 黃 澤 。 有 鳥 其 狀 如 烏 而 白 文 名 曰 鴣 𪄶 食 之 不 灂 。

又 東 三 百 七 十 里 曰 泰 頭 之 山 共 水 出 焉 南 注 于 虖 池 。 其 上 多 金 玉 其 下 多 竹 箭 。

又 東 北 二 百 里 曰 軒 轅 之 山 其 上 多 銅 其 下 多 竹 。 有 鳥 焉 其 狀 如 梟 而 白 首 其 名 曰 黃 鳥 其 鳴 自 詨 食 之 不 妬 。

又 北 二 百 里 曰 謁 戾 之 山 其 上 多 松 柏 有 金 玉 。 沁 水 出 焉 南 流 注 于 河 。 其 東 有 林 焉 名 曰 丹 林 。 丹 林 之 水 出 焉 南 流 注 于 河 。 嬰 侯 之 水 出 焉 北 流 注 于 氾 水 。

東 三 百 里 曰 沮 洳 之 山 無 草 木 有 金 玉 。 濝 水 出 焉 南 流 注 于 河 。

又 北 三 百 里 曰 神 囷 之 山 其 上 有 文 石 其 下 有 白 蛇 有 飛 蟲 。 黃 水 出 焉 而 東 流 注 于 洹 。 滏 水 出 焉 而 東 流 注 于 歐 水 。

又 北 二 百 里 曰 發 鳩 之 山 其 上 多 柘 木 。 有 鳥 焉 其 狀 如 烏 文 首 白 喙 赤 足 名 曰 精 衛 其 鳴 自 詨 。 是 炎 帝 之 少 女 名 曰 女 娃 女 娃 遊 于 東 海 溺 而 不 返 故 為 精 衛 常 銜 西 山 之 木 石 以 堙 于 東 海 。 漳 水 出 焉 東 流 注 于 河 。

又 東 北 百 二 十 里 曰 少 山 其 上 有 金 玉 其 下 有 銅 。 清 漳 之 水 出 焉 東 流 于 濁 漳 之 水 。

又 東 北 二 百 里 曰 錫 山 其 上 多 玉 其 下 有 砥 。 牛 首 之 水 出 焉 而 東 流 注 于 滏 水 。

又 北 二 百 里 曰 景 山 有 美 玉 。 景 水 出 焉 東 南 流 注 于 海 澤 。

又 北 百 里 曰 題 首 之 山 有 玉 焉 多 石 無 水 。

又 北 百 里 曰 繡 山 其 上 有 玉 青 碧 其 木 多 栒 其 草 多 芍 藥 芎 窮 。 洧 水 出 焉 而 東 流 注 于 河 。 其 中 有 鱯 黽 。

又 北 百 二 十 里 曰 松 山 。 陽 水 出 焉 東 北 流 注 于 河 。

又 北 百 二 十 里 曰 敦 與 之 山 其 上 無 草 木 有 金 玉 。 溹 水 出 于 其 陽 而 東 流 注 于 泰 陸 之 水 。 泜 水 出 于 其 陰 而 東 流 注 于 彭 水 。 槐 水 出 焉 而 東 流 注 于 泜 澤 。

又 北 百 七 十 里 曰 柘 山 其 陽 有 金 玉 其 陰 有 鐵 。 歷 聚 之 水 出 焉 而 北 流 注 于 洧 水 。

又 北 三 百 里 曰 維 龍 之 山 其 上 有 碧 玉 其 陽 有 金 其 陰 有 鐵 。 肥 水 出 焉 而 東 流 注 于 皋 澤 其 中 多 礨 石 。 敞 鐵 之 水 出 焉 而 北 流 注 于 大 澤 。

又 北 百 八 十 里 曰 白 馬 之 山 其 陽 多 石 玉 其 陰 多 鐵 多 赤 銅 。 木 馬 之 水 出 焉 而 東 北 流 注 于 虖 沱 。

又 北 二 百 里 曰 空 桑 之 山 無 草 木 冬 夏 有 雪 。 冬 桑 之 水 出 焉 東 流 注 于 虖 沱 。

又 北 三 百 里 曰 泰 戲 之 山 無 草 木 多 金 玉 。 有 獸 焉 其 狀 如 羊 一 角 一 目 目 在 耳 後 其 名 曰 䍶 䍶 其 鳴 自 䚯 。 虖 沱 之 水 出 焉 而 東 流 注 于 漊 水 。 液 女 之 水 出 于 其 陽 南 流 注 于 沁 水 。

又 北 三 百 里 曰 石 山 多 藏 金 玉 。 濩 濩 之 水 出 焉 而 東 流 注 于 虖 沱 。 鮮 于 之 水 出 焉 而 南 流 注 于 虖 沱 。

又 北 二 百 里 曰 童 戎 之 山 。 皋 涂 之 水 出 焉 而 東 流 注 于 漊 液 水 。

又 北 三 百 里 曰 高 是 之 山 。 滋 水 出 焉 而 南 流 注 于 虖 沱 其 木 多 椶 其 草 多 條 。 滱 水 出 焉 東 流 注 于 河 。

又 北 三 百 里 曰 陸 山 多 美 玉 。 𨜰 水 出 焉 而 東 流 注 于 河 。

又 北 二 百 里 曰 沂 山 。 般 水 出 焉 而 東 流 注 于 河 。

北 百 二 十 里 曰 燕 山 多 嬰 石 。 燕 水 出 焉 東 流 注 于 河 。

又 北 山 行 五 百 里 水 行 五 百 里 至 于 饒 山 。 是 無 草 木 多 瑤 碧 其 獸 多 橐 駝 其 鳥 多 鶹 。 歷 虢 之 水 出 焉 而 東 流 注 于 河 。 其 中 有 師 魚 食 之 殺 人 。

又 北 四 百 里 曰 乾 山 無 草 木 其 陽 有 金 玉 其 陰 有 鐵 而 無 水 。 有 獸 焉 其 狀 如 牛 而 三 足 其 名 曰 獂 其 鳴 自 詨 。

又 北 五 百 里 曰 倫 山 。 倫 水 出 焉 而 東 流 注 于 河 。 有 獸 焉 其 狀 如 麋 其 川 在 尾 上 其 名 曰 羆 。

又 北 五 百 里 曰 碣 石 之 山 。 繩 水 出 焉 而 東 流 注 于 河 其 中 多 蒲 夷 之 魚 。 其 上 有 玉 其 下 多 青 碧 。

又 北 水 行 五 百 里 至 于 鴈 門 之 山 無 草 木 。

又 北 水 行 四 百 里 至 于 泰 澤 。 其 中 有 山 焉 曰 帝 都 之 山 廣 員 百 里 無 草 木 有 玉 金 。

又 北 五 百 里 曰 錞 于 毋 逢 之 山 北 望 雞 號 之 山 其 風 如 䬅 西 望 幽 都 之 山 浴 水 出 焉 。 是 有 大 蛇 赤 首 白 身 其 音 如 牛 見 則 其 邑 大 旱 。

凡 北 次 三 經 之 首 自 太 行 之 山 以 至 于 無 逢 之 山 凡 四 十 六 山 萬 二 千 三 百 五 十 里 。 其 神 狀 皆 馬 身 而 人 面 者 廿 神 。 其 祠 之 皆 用 一 藻 茝 瘞 之 。 其 十 四 神 狀 皆 彘 身 而 載 玉 。 其 祠 之 皆 玉 不 瘞 。 其 十 神 狀 皆 彘 身 而 八 足 蛇 尾 。 其 祠 之 皆 用 一 璧 瘞 之 。 大 凡 四 十 四 神 皆 用 稌 糈 米 祠 之 此 皆 不 火 食 。

右 北 經 之 山 志 凡 八 十 七 山 二 萬 三 千 二 百 三 十 里 。

#@

 東 山 經 

 東 山 經 之 首 曰 樕 𧑤 之 山 北 臨 乾 昧 。 食 水 出 焉 而 東 北 流 注 于 海 。 其 中 多 鱅 鱅 之 魚 其 狀 如 犂 牛 其 音 如 彘 鳴 。

又 南 三 百 里 曰 藟 山 其 上 有 玉 其 下 有 金 。 湖 水 出 焉 東 流 注 于 食 水 其 中 多 活 師 。

又 南 三 百 里 曰 栒 狀 之 山 其 上 多 金 玉 其 下 多 青 碧 石 。 有 獸 焉 其 狀 如 犬 六 足 其 名 曰 從 從 其 鳴 自 詨 。 有 鳥 焉 其 狀 如 鷄 而 鼠 毛 其 名 曰 䖪 鼠 見 則 其 邑 大 早 。 𣲵 水 出 焉 而 北 流 注 于 湖 水 。 其 中 多 箴 魚 其 狀 如 鯈 其 喙 如 箴 食 之 無 疫 疾 。

又 南 三 百 里 曰 勃 亝 之 山 無 草 木 無 水 。

又 南 三 百 里 曰 番 條 之 山 無 草 木 多 沙 。 減 水 出 焉 北 流 注 于 海 其 中 多 鱤 魚 。

又 南 四 百 里 曰 姑 兒 之 山 其 上 多 漆 其 下 多 桑 柘 。 姑 兒 之 水 出 焉 北 流 注 于 海 其 中 多 鱤 魚 。

又 南 四 百 里 曰 高 氏 之 山 其 上 多 玉 其 下 多 箴 石 。 諸 繩 之 水 出 焉 東 流 注 于 澤 其 中 多 金 玉 。

又 南 三 百 里 曰 嶽 山 其 上 多 桑 其 下 多 樗 。 濼 水 出 焉 東 流 注 于 澤 其 中 多 金 玉 。

又 南 三 百 里 曰 豺 山 其 上 無 草 木 其 下 多 水 其 中 多 堪 㐨 之 魚 。 有 獸 焉 其 狀 如 夸 父 而 彘 毛 其 音 如 呼 見 則 天下 大 水 。

又 南 三 百 里 曰 獨 山 其 上 多 金 玉 其 下 多 美 石 。 末 塗 之 水 出 焉 而 東 南 流 注 于 沔 其 中 多 𧌁 䗤 其 狀 如 黃 蛇 魚 翼 出 入 有 光 見 則 其 邑 大 旱 。

又 南 三 百 里 曰 泰 山 其 上 多 玉 其 下 多 金 。 有 獸 焉 其 狀 如 豚 而 有 珠 名 曰 狪 狪 其 名 自 䚯 。 環 水 出 焉 東 流 注 于 江 其 中 多 水 玉 。

又 南 三 百 里 曰 竹 山 錞 于 江 無 草 木 多 瑤 碧 。 激 水 出 焉 而 東 南 流 注 于 娶 檀 之 水 其 中 多 茈 羸 。

凡 東 山 經 之 首 自 樕 𧑤 之 山 以 至 于 竹 山 凡 十 二 山 三 千 六 百 里 。 其 神 狀 皆 人 身 龍 首 。 祠 毛 用 一 犬 祈 䎶 用 魚 。

 東 次 二 經 之 首 曰 空 桑 之 山 北 臨 食 水 東 望 沮 吳 南 望 沙 陵 西 望 湣 澤 。 有 獸 焉 其 狀 如 牛 而 虎 文 其 音 如 欽 其 名 曰 軨 軨 其 鳴 自 叫 見 則 天下 大 水 。

又 南 六 百 里 曰 曹 夕 之 山 其 下 多 穀 而 無 水 多 鳥 獸 。

又 西 南 四 百 里 曰 嶧 皋 之 山 其 上 多 金 玉 其 下 多 白 堊 。 嶧 皋 之 水 出 焉 東 流 注 于 激 女 之 水 其 中 多 蜃 珧 。

又 南 水 行 五 百 里 流 沙 三 百 里 至 于 葛 山 之 尾 無 草 木 多 砥 礪 。

又 南 三 百 八 十 里 曰 葛 山 之 首 無 草 木 。 澧 水 出 焉 東 流 注 于 余 澤 其 中 多 珠 蟞 魚 其 狀 如 肺 而 有 目 六 足 有 珠 其 味 酸 甘 食 之 無 癘 。

又 南 三 百 八 十 里 曰 餘 峨 之 山 其 上 多 梓 柟 其 下 多 荊 芑 。 雜 余 之 水 出 焉 東 流 注 于 黃 水 。 有 獸 焉 其 狀 如 菟 而 鳥 喙 鴟 目 蛇 尾 見 人 則 眠 名 曰 犰 狳 其 鳴 自 䚯 見 則 螽 蝗 為 敗 。

又 南 三 百 里 曰 杜 父 之 山 無 草 木 多 水 。

又 南 三 百 里 曰 耿 山 無 草 木 多 水 碧 多 大 蛇 。 有 獸 焉 其 狀 如 狐 而 魚 翼 其 名 曰 朱 獳 其 鳴 自 叫 見 則 其 國 有 恐 。

又 南 三 百 里 曰 盧 其 之 山 無 草 木 多 沙 石 。 沙 水 出 焉 南 流 注 于 涔 水 其 中 多 𪁐 鶘 其 狀 如 鴛 鴦 而 人 足 其 鳴 自 䚯 見 則 其 國 多 土 功 。

又 南 三 百 八 十 里 曰 姑 射 之 山 無 草 木 多 水 。

又 南 水 行 三 百 里 流 沙 百 里 曰 北 姑 射 之 山 無 草 木 多 石 。

又 南 三 百 里 曰 南 姑 射 之 山 無 草 木 多 水 。

又 南 三 百 里 曰 碧 山 無 草 木 多 大 蛇 多 碧 水 玉 。

又 南 五 百 里 曰 維 氏 之 山 無 草 木 多 金 玉 。 原 水 出 焉 東 流 注 于 沙 澤 。

又 南 三 百 里 曰 姑 逢 之 山 無 草 木 多 金 玉 。 有 獸 焉 其 狀 如 狐 而 有 翼 其 音 如 鴻 鴈 其 名 曰 獙 獙 見 則 天下 大 旱 。

又 南 五 百 里 曰 鳧 麗 之 山 其 上 多 金 玉 其 下 多 箴 石 。 有 獸 焉 其 狀 如 狐 而 九 尾 九 首 虎 爪 名 曰 蠪 姪 其 音 如 嬰 兒 是 食 人 。

又 南 五 百 里 曰 䃌 山 南 臨 䃌 水 東 望 湖 澤 。 有 獸 焉 其 狀 如 馬 而 羊 目 四 角 牛 尾 其 音 如 獋 狗 其 名 曰 峳 峳 見 則 其 國 多 狡 客 。 有 鳥 焉 其 狀 如 鳧 而 鼠 尾 善 登 木 其 名 曰 絜 鉤 見 則 其 國 多 疫 。

凡 東 次 二 經 之 首 自 空 桑 之 山 至 于 䃌 山 凡 十 七 山 六 千 六 百 四 十 里 。 其 神 狀 皆 獸 身 人 面 載 觡 。 其 祠 毛 用 一 鷄 祈 嬰 用 一 璧 瘞 。

又 東 次 三 經 之 首 曰 尸 胡 之 山 北 望 𦍲 山 其 上 多 金 玉 其 下 多 棘 。 有 獸 焉 其 狀 如 麋 而 魚 目 名 曰 妴 胡 其 鳴 自 䚯 。

又 南 水 行 八 百 里 曰 岐 山 其 木 多 桃 李 其 獸 多 虎 。

又 南 水 行 五 百 里 曰 諸 鉤 之 山 無 草 木 多 沙 石 。 是 山 也 廣 員 百 里 多 寐 魚 。

又 南 水 行 七 百 里 曰 中 父 之 山 無 草 木 多 沙 。

又 東 水 行 千 里 曰 胡 射 之 山 無 草 木 多 沙 石 。

又 南 水 行 七 百 里 曰 孟 子 之 山 其 木 多 梓 桐 多 桃 李 其 草 多 菌 蒲 其 獸 多 麋 鹿 。 是 山 也 廣 員 百 里 。 其 上 有 水 出 焉 名 曰 碧 陽 其 中 多 鱣 鮪 。

又 南 水 行 五 百 里 曰 流 沙 行 五 百 里 有 山 焉 曰 跂 踵 之 山 廣 員 二 百 里 無 草 木 有 大 蛇 其 上 多 玉 。 有 水 焉 廣 員 四 十 里 皆 涌 其 名 曰 深 澤 其 中 多 蠵 龜 。 有 魚 焉 其 狀 如 鯉 而 六 足 鳥 尾 名 曰 鮯 鮯 之 魚 其 鳴 自 叫 。

又 南 水 行 九 百 里 曰 踇 隅 之 山 其 上 有 草 木 多 金 玉 多 赭 。 有 獸 焉 其 狀 如 牛 而 馬 尾 名 曰 精 精 其 鳴 自 叫 。

又 南 水 行 五 百 里 流 沙 三 百 里 至 于 無 皋 之 山 南 望 幼 海 東 望 榑 木 無 草 木 多 風 。 是 山 也 廣 員 百 里 。

凡 東 次 三 經 之 首 自 尸 胡 之 山 至 于 無 睪 之 山 凡 十 九 山 六 千 九 百 里 。 其 神 狀 皆 人 身 而 羊 角 。 其 祠 用 一 牡 羊 米 用 黍 。 是 神 也 見 則 風 雨 水 為 敗 。

又 東 次 四 經 之 首 曰 北 號 之 山 臨 于 北 海 。 有 木 焉 其 狀 如 楊 赤 華 其 實 如 棗 而 無 核 其 味 酸 甘 食 之 不 瘧 。 食 水 出 焉 而 東 北 流 注 于 海 。 有 獸 焉 其 狀 如 狼 赤 首 鼠 目 其 音 如 豚 名 曰 猲 狙 是 食 人 。 有 鳥 焉 其 狀 如 鷄 而 白 首 鼠 足 而 虎 爪 其 名 曰 鬿 雀 亦 食 人 。

又 南 三 百 里 曰 旄 山 無 草 木 。 蒼 體 之 水 出 焉 而 西 流 注 于 展 水 。 其 中 多 鱃 魚 其 狀 如 鯉 而 大 首 食 者 不 疣 。

又 南 三 百 二 十 里 曰 東 始 之 山 上 多 蒼 玉 。 有 木 焉 其 狀 如 楊 而 赤 理 其 汁 如 血 不 實 其 名 曰 芑 可 以 服 馬 。 泚 水 出 焉 而 東 北 流 注 于 海 其 中 多 美 貝 多 茈 魚 其 狀 如 鮒 一 首 而 十 身 其 臭 如 蘪 蕪 食 之 不 屁 。

又 東 南 三 百 里 曰 女 烝 之 山 其 上 無 草 木 。 石 膏 水 出 焉 而 西 注 于 鬲 水 其 中 多 薄 魚 其 狀 如 鱣 魚 而 一 目 其 音 如 歐 見 則 天下 大 旱 。

又 東 南 二 百 里 曰 欽 山 多 金 玉 而 無 石 。 師 水 出 焉 而 北 流 注 于 皋 澤 其 中 多 鱃 魚 多 文 貝 。 有 獸 焉 其 狀 如 豚 而 有 牙 其 名 曰 當 康 其 鳴 自 叫 見 則 天下 大 穰 。

又 東 南 二 百 里 曰 子 桐 之 山 。 子 桐 之 水 出 焉 而 西 流 注 于 餘 如 之 澤 。 其 中 多 䱻 魚 其 狀 如 魚 而 鳥 翼 出 入 有 光 其 音 如 鴛 鴦 見 則 天下 大 旱 。

又 東 北 二 百 里 曰 剡 山 多 金 玉 。 有 獸 焉 其 狀 如 彘 而 人 面 黃 身 而 赤 尾 其 名 曰 合 窳 其 音 如 嬰 兒 。 是 獸 也 食 人 亦 食 蟲 蛇 見 則 天下 大 水 。

又 東 二 百 里 曰 太 山 上 多 金 玉 楨 木 。 有 獸 焉 其 狀 如 牛 而 白 首 一 目 而 蛇 尾 其 名 曰 蜚 行 水 則 竭 行 草 則 死 見 則 天下 大 疫 。 鉤 水 出 焉 而 北 流 注 于 勞 水 其 中 多 鱃 魚 。

凡 東 次 四 經 之 首 自 北 號 之 山 至 于 大 山 凡 八 山 一 千 七 百 二 十 里 。

右 東 經 之 山 志 凡 四 十 六 山 萬 八 千 八 百 六 十 里 。

#@

 中 山 經 

 中 山 經 薄 山 之 首 曰 甘 棗 之 山 。 共 水 出 焉 而 西 流 注 于 河 。 其 上 多 杻 木 其 下 有 草 焉 葵 本 而 杏 葉 黃 華 而 莢 實 名 曰 蘀 可 以 已 瞢 。 有 獸 焉 其 狀 如 𤠢 鼠 而 文 題 其 名 曰 㔮 食 之 已 癭 。

又 東 二 十 里 曰 歷 兒 之 山 其 上 多 橿 多 櫔 木 是 木 也 方 莖 而 員 葉 黃 華 而 毛 其 實 如 揀 服 之 不 忘 。

又 東 十 五 里 曰 渠 豬 之 山 其 上 多 竹 。 渠 豬 之 水 出 焉 而 南 流 注 于 河 。 其 中 是 多 豪 魚 狀 如 鮪 赤 喙 尾 赤 羽 可 以 已 白 癬 。

又 東 三 十 五 里 曰 葱 聾 之 山 其 中 多 大 谷 是 多 白 堊 黑 青 黃 堊 。

又 東 十 五 里 曰 涹 山 其 上 多 赤 銅 其 陰 多 鐵 。

又 東 七 十 里 曰 脫 扈 之 山 。 有 草 焉 其 狀 如 葵 葉 而 赤 華 莢 實 實 如 椶 莢 名 曰 植 楮 可 以 已 癙 食 之 不 眯 。

又 東 二 十 里 曰 金 星 之 山 多 天 嬰 其 狀 如 龍 骨 可 以 已 痤 。

又 東 七 十 里 曰 泰 威 之 山 其 中 有 谷 曰 梟 谷 其 中 多 鐵 。

又 東 十 五 里 曰 橿 谷 之 山 其 中 多 赤 銅 。

又 東 百 二 十 里 曰 吳 林 之 山 其 中 多 葌 草 。

又 北 三 十 里 曰 牛 首 之 山 。 有 草 焉 名 曰 鬼 草 其 葉 如 葵 而 赤 莖 其 秀 如 禾 服 之 不 憂 。 勞 水 出 焉 而 西 流 注 于 潏 水 。 是 多 飛 魚 其 狀 如 鮒 魚 食 之 已 痔 衕 。

又 北 四 十 里 曰 霍 山 其 木 多 穀 。 有 獸 焉 其 狀 如 狸 而 白 尾 有 鬣 名 曰 朏 朏 養 之 可 以 已 憂 。

又 北 五 十 二 里 曰 合 谷 之 山 是 多 薝 棘 。

又 北 三 十 五 里 曰 陰 山 多 礪 石 文 石 。 少 水 出 焉 其 中 多 彫 棠 其 葉 如 榆 葉 而 方 其 實 如 赤 菽 食 之 已 聾 。

又 東 北 四 百 里 曰 鼓 鐙 之 山 多 赤 銅 。 有 草 焉 名 曰 榮 草 其 葉 如 柳 其 本 如 鷄 卵 食 之 已 風 。

凡 薄 山 之 首 自 甘 棗 之 山 至 于 鼓 鐙 之 山 凡 十 五 山 六 千 六 百 七 十 里 。 歷 兒 冢 也 其 祠 禮 毛 太 牢 之 具 縣 以 吉 玉 。 其 餘 十 三 山 者 毛 用 一 羊 縣 嬰 用 桑 封 瘞 而 不 糈 。 桑 封 者 桑 主 也 方 其 下 而 銳 其 上 而 中 穿 之 加 金 。

 中 次 二 經 濟 山 之 首 曰 煇 諸 之 山 其 上 多 桑 其 獸 多 閭 麋 其 鳥 多 鶡 。

又 西 南 二 百 里 曰 發 視 之 山 其 上 多 金 玉 其 下 多 砥 礪 。 即 魚 之 水 出 焉 而 西 流 注 于 伊 水 。

又 西 三 百 里 曰 豪 山 其 上 多 金 玉 而 無 草 木 。

又 西 三 百 里 曰 鮮 山 多 金 玉 無 草 木 。 鮮 水 出 焉 而 北 流 注 于 伊 水 。 其 中 多 鳴 蛇 其 狀 如 蛇 而 四 翼 其 音 如 磬 見 則 其 邑 大 旱 。

又 西 三 百 里 曰 陽 山 多 石 無 草 木 。 陽 水 出 焉 而 北 流 注 于 伊 水 。 其 中 多 化 蛇 其 狀 如 人 面 而 豺 身 鳥 翼 而 蛇 行 其 音 如 叱 呼 見 則 其 邑 大 水 。

又 西 二 百 里 曰 昆 吾 之 山 其 上 多 赤 銅 。 有 獸 焉 其 狀 如 彘 而 有 角 其 音 如 號 名 曰 蠪 蚳 食 之 不 眯 。

又 西 百 二 十 里 曰 葌 山 葌 水 出 焉 而 北 流 注 于 伊 水 其 上 多 金 玉 其 下 多 青 雄 黃 。 有 木 焉 其 狀 如 棠 而 赤 葉 名 曰 芒 草 可 以 毒 魚 。

又 西 一 百 五 十 里 曰 獨 蘇 之 山 無 草 木 而 多 水 。

又 西 二 百 里 曰 蔓 渠 之 山 其 上 多 金 玉 其 下 多 竹 箭 。 伊 水 出 焉 而 東 流 注 于 洛 。 有 獸 焉 其 名 曰 馬 腹 其 狀 如 人 面 虎 身 其 音 如 嬰 兒 是 食 人 。

凡 濟 山 經 之 首 自 輝 諸 之 山 至 于 蔓 渠 之 山 凡 九 山 一 千 六 百 七 十 里 其 神 皆 人 面 而 鳥 身 。 祠 用 毛 用 一 吉 玉 投 而 不 糈 。

 中 次 三 經 萯 山 之 首 曰 敖 岸 之 山 其 陽 多 㻬 琈 之 玉 其 陰 多 赭 黃 金 。 神 熏 池 居 之 。 是 常 出 美 玉 。 北 望 河 林 其 狀 如 蒨 如 舉 。 有 獸 焉 其 狀 如 白 鹿 而 四 角 名 曰 夫 諸 見 則 其 邑 大 水 。

又 東 十 里 曰 青 要 之 山 實 維 帝 之 密 都 。 北 望 河 曲 是 多 駕 鳥 。 南 望 墠 渚 禹 父 之 所 化 是 多 僕 纍 蒲 盧 。 䰠 武 羅 司 之 其 狀 人 面 而 豹 文 小 腰 而 白 齒 而 穿 耳 以 鐻 其 鳴 如 鳴 玉 。 是 山 也 宜 女 子 。 畛 水 出 焉 而 北 流 注 于 河 。 其 中 有 鳥 焉 名 曰 鴢 其 狀 如 鳧 青 身 而 朱 目 赤 尾 食 之 宜 子 。 有 草 焉 其 狀 如 葌 而 方 莖 黃 華 赤 實 其 本 如 藁 本 名 曰 荀 草 服 之 美 人 色 。

又 東 十 里 曰 騩 山 其 上 有 美 棗 其 陰 有 㻬 琈 之 玉 。 正 回 之 水 出 焉 而 北 流 注 于 河 。 其 中 多 飛 魚 其 狀 如 豚 而 赤 文 服 之 不 畏 雷 可 以 禦 兵 。

又 東 四 十 里 曰 宜 蘇 之 山 其 上 多 金 玉 其 下 多 蔓 居 之 木 。 滽 滽 之 水 出 焉 而 北 流 注 于 河 是 多 黃 貝 。

又 東 二 十 里 曰 和 山 其 上 無 草 木 而 多 瑤 碧 實 惟 河 之 九 都 。 是 山 也 五 曲 九 水 出 焉 合 而 北 流 注 于 河 其 中 多 蒼 玉 。 吉 神 泰 逢 司 之 其 狀 如 人 而 虎 尾 是 好 居 于 萯 山 之 陽 出 入 有 光 。 太 逢 神 動 天地 氣 也 。

凡 萯 山 之 首 自 敖 岸 之 山 至 于 和 山 凡 五 山 四 百 四 十 里 。 其 祠 太 逢 熏 池 武 羅 皆 一 牡 羊 副 嬰 用 吉 玉 。 其 二 神 用 一 雄 鷄 瘞 之 糈 用 稌 。

 中 次 四 經 釐 山 之 首 曰 鹿 蹄 之 山 其 上 多 玉 其 下 多 金 。 甘 水 出 焉 而 北 流 注 于 洛 其 中 多 泠 石 。

西 五 十 里 曰 扶 豬 之 山 其 上 多 礝 石 。 有 獸 焉 其 狀 如 貉 而 人 目 其 名 曰 䴦 。 虢 水 出 焉 而 北 流 注 于 洛 其 中 多 瓀 石 。

又 西 一 百 二 十 里 曰 釐 山 其 陽 多 玉 其 陰 多 蒐 。 有 獸 焉 其 狀 如 牛 蒼 身 其 音 如 嬰 兒 是 食 人 其 名 曰 犀 渠 。 滽 滽 之 水 出 焉 而 南 流 注 于 伊 水 。 有 獸 焉 名 曰 𤢺 其 狀 如 獳 犬 而 有 鱗 其 毛 如 彘 鬣 。

又 西 二 百 里 曰 箕 尾 之 山 多 穀 多 涂 石 其 上 多 㻬 琈 之 玉 。

又 西 二 百 五 十 里 曰 柄 山 其 上 多 玉 其 下 多 銅 。 滔 雕 之 水 出 焉 而 北 流 注 于 洛 。 其 中 多 羬 羊 。 有 木 焉 其 狀 如 樗 其 葉 如 桐 而 莢 實 其 名 曰 茇 可 以 毒 魚 。

又 西 二 百 里 曰 白 邊 之 山 其 上 多 金 玉 其 下 多 青 雄 黃 。

又 西 二 百 里 曰 熊 耳 之 山 其 上 多 漆 其 下 多 椶 。 浮 濠 之 水 出 焉 而 西 流 注 于 洛 其 中 多 水 玉 多 人 魚 。 有 草 焉 其 狀 如 蘇 而 赤 華 名 曰 葶 䔭 可 以 毒 魚 。

又 西 三 百 里 曰 牡 山 其 上 多 文 石 其 下 多 竹 箭 竹 䉋 其 獸 多 㸲 牛 羬 羊 鳥 多 赤 鷩 。

又 西 三 百 五 十 里 曰 讙 舉 之 山 。 雒 水 出 焉 而 東 北 流 注 于 玄 扈 之 水 。 其 中 多 馬 腸 之 物 。 此 二 山 者 洛 間 也 。

凡 釐 山 之 首 自 鹿 蹄 之 山 至 于 玄 扈 之 山 凡 九 山 千 六 百 七 十 里 。 其 神 狀 皆 人 面 獸 身 。 其 祠 之 毛 用 一 白 鷄 祈 而 不 糈 以 彩 衣 之 。

 中 次 五 經 薄 山 之 首 曰 苟 床 之 山 無 草 木 多 怪 石 。

東 三 百 里 曰 首 山 其 陰 多 穀 柞 草 多 𦬸 芫 其 陽 多 㻬 琈 之 玉 木 多 槐 其 陰 有 谷 曰 机 谷 多 𩿁 鳥 其 狀 如 梟 而 三 目 有 耳 其 音 如 錄 食 之 已 墊 。

又 東 三 百 里 曰 縣 斸 之 山 無 草 木 多 文 石 。

又 東 三 百 里 曰 葱 聾 之 山 無 草 木 多 𢈦 石 。

東 北 五 百 里 曰 條 谷 之 山 其 木 多 槐 桐 其 草 多 芍 藥 𧄸 冬 。

又 北 十 里 曰 超 山 其 陰 多 蒼 玉 其 陽 有 井 冬 有 水 而 夏 竭 。

又 東 五 百 里 曰 成 侯 之 山 其 上 多 椿 木 其 草 多 芃 。

又 東 五 百 里 曰 朝 歌 之 山 谷 多 美 堊 。

又 東 五 百 里 曰 槐 山 谷 多 金 錫 。

又 東 十 里 曰 歷 山 其 木 多 槐 其 陽 多 玉 。

又 東 十 里 曰 尸 山 多 蒼 玉 其 獸 多 麖 。 尸 水 出 焉 南 流 注 于 洛 水 其 中 多 美 玉 。

又 東 十 里 曰 良 餘 之 山 其 上 多 穀 柞 無 石 。 餘 水 出 于 其 陰 而 北 流 注 于 河 乳 水 出 于 其 陽 而 東 南 流 注 于 洛 。

又 東 南 十 里 曰 蠱 尾 之 山 多 礪 石 赤 銅 。 龍 餘 之 水 出 焉 而 東 南 流 注 于 洛 。

又 東 北 二 十 里 曰 升 山 其 木 多 穀 柞 棘 其 草 多 藷 藇 蕙 多 寇 脫 。 黃 酸 之 水 出 焉 而 北 流 注 于 河 其 中 多 琁 玉 。

又 東 十 二 里 曰 陽 虛 之 山 多 金 臨 于 玄 扈 之 水 。

凡 薄 山 之 首 自 苟 林 之 山 至 于 陽 虛 之 山 凡 十 六 山 二 千 九 百 八 十 二 里 。 升 山 冢 也 。 其 祠 禮 太 牢 嬰 用 吉 玉 。 首 山 䰠 也 其 祠 用 稌 黑 犧 太 牢 之 具 蘖 釀 干 儛 置 鼓 嬰 用 一 璧 。 尸 水 合 天 也 肥 牲 祠 之 用 一 黑 犬 于 上 用 一 雌 鷄 于 下 刉 一 牝 羊 獻 血 。 嬰 用 吉 玉 彩 之 饗 之 。

 中 次 六 經 縞 羝 山 之 首 曰 平 逢 之 山 南 望 伊 洛 東 望 穀 城 之 山 無 草 無 木 水 多 沙 石 。 有 神 焉 其 狀 如 人 而 二 首 名 曰 驕 蟲 是 為 螫 蟲 實 惟 蜂 蜜 之 廬 。 其 祠 之 用 一 雄 鷄 禳 而 勿 殺 。

西 十 里 曰 縞 羝 之 山 無 草 木 多 金 玉 。

又 西 十 里 曰 廆 山 其 陰 多 㻬 琈 之 玉 。 其 西 有 谷 焉 名 曰 雚 谷 其 木 多 柳 楮 。 其 中 有 鳥 焉 狀 如 山 鷄 而 長 尾 赤 如 丹 火 而 青 喙 名 曰 鴒 䳩 其 鳴 自 呼 服 之 不 眯 。 交 觴 之 水 出 于 其 陽 而 南 流 注 于 洛 俞 隨 之 水 出 于 其 陰 而 北 流 注 于 穀 水 。

又 西 三 十 里 曰 瞻 諸 之 山 其 陽 多 金 其 陰 多 文 石 。 㴬 水 出 焉 而 東 南 流 注 于 洛 少 水 出 其 陰 而 東 流 注 于 穀 水 。

又 西 三 十 里 曰 婁 涿 之 山 無 草 木 多 金 玉 。 瞻 水 出 于 其 陽 而 東 流 注 于 洛 陂 水 出 于 其 陰 而 北 流 注 于 穀 水 其 中 多 茈 石 文 石 。

又 西 四 十 里 曰 白 石 之 山 惠 水 出 于 其 陽 而 南 流 注 于 洛 其 中 多 水 玉 。 澗 水 出 于 其 陰 西 北 流 注 于 穀 水 其 中 多 麋 石 櫨 丹 。

又 西 五 十 里 曰 穀 山 其 上 多 穀 其 下 多 桑 。 爽 水 出 焉 而 西 北 流 注 于 穀 水 其 中 多 碧 綠 。

又 西 七 十 二 里 曰 密 山 其 陽 多 玉 其 陰 多 鐵 。 豪 水 出 焉 而 南 流 注 于 洛 其 中 多 旋 龜 其 狀 鳥 首 而 鱉 尾 其 音 如 判 木 。 無 草 木 。

又 西 百 里 曰 長 石 之 山 無 草 木 多 金 玉 。 其 西 有 谷 焉 名 曰 共 谷 多 竹 。 共 水 出 焉 西 南 流 注 于 洛 其 中 多 鳴 石 。

又 西 一 百 四 十 里 曰 傅 山 無 草 木 多 瑤 碧 。 厭 染 之 水 出 于 其 陽 而 南 流 注 于 洛 其 中 多 人 魚 。 其 西 有 林 焉 名 曰 墦 冢 。 穀 水 出 焉 而 東 流 注 于 洛 其 中 多 珚 玉 。

又 西 五 十 里 曰 橐 山 其 木 多 樗 多 𣖾 木 其 陽 多 金 玉 其 陰 多 鐵 多 蕭 。 橐 水 出 焉 而 北 流 注 于 河 。 其 中 多 脩 辟 之 魚 狀 如 黽 而 白 喙 其 音 如 鴟 食 之 已 白 癬 。

又 西 九 十 里 曰 常 烝 之 山 無 草 木 多 堊 。 潐 水 出 焉 而 東 北 流 注 于 河 其 中 多 蒼 玉 。 菑 水 出 焉 而 北 流 注 于 河 。

又 西 九 十 里 曰 夸 父 之 山 其 木 多 椶 柟 多 竹 箭 其 獸 多 㸲 牛 羬 羊 其 鳥 多 鷩 其 陽 多 玉 其 陰 多 鐵 。 其 北 有 林 焉 名 曰 桃 林 是 廣 員 三 百 里 其 中 多 馬 。 湖 水 出 焉 而 北 流 注 于 河 其 中 多 珚 玉 。

又 西 九 十 里 曰 陽 華 之 山 其 陽 多 金 玉 其 陰 多 青 雄 黃 其 草 多 藷 藇 多 苦 辛 其 狀 如 橚 其 實 如 瓜 其 味 酸 甘 食 之 已 瘧 。 楊 水 出 焉 而 西 南 流 注 于 洛 其 中 多 人 魚 。 門 水 出 焉 而 東 北 流 注 于 河 其 中 多 玄 䃤 。 𦁎 姑 之 水 出 于 其 陰 而 東 流 注 于 門 水 其 上 多 銅 。 門 水 至 于 河 七 百 九 十 里 入 雒 水 。

凡 縞 羝 山 之 首 自 平 逢 之 山 至 于 陽 華 之 山 凡 十 四 山 七 百 九 十 里 。 嶽 在 其 中 以 六 月 祭 之 如 諸 嶽 之 祠 法 則 天下 安 寧 。

 中 次 七 經 苦 山 之 首 曰 休 與 之 山 。 其 上 有 石 焉 名 曰 帝 臺 之 棋 五 色 而 文 其 狀 如 鶉 卵 帝 臺 之 石 所 以 禱 百 神 者 也 服 之 不 蠱 。 有 草 焉 其 狀 如 蓍 赤 葉 而 本 叢 生 名 曰 風 條 可 以 為 簳 。

東 三 百 里 曰 鼓 鍾 之 山 帝 臺 之 所 以 觴 百 神 也 。 有 草 焉 方 莖 而 黃 華 員 葉 而 三 成 其 名 曰 焉 酸 可 以 為 毒 。 其 上 多 礪 其 下 多 砥 。

又 東 二 百 里 曰 姑 媱 之 山 帝 女 死 焉 其 名 曰 女 尸 化 為 䔄 草 其 葉 胥 成 其 華 黃 其 實 如 菟 丘 服 之 媚 於 人 。

又 東 二 十 里 曰 苦 山 。 有 獸 焉 名 曰 山 膏 其 狀 如 逐 赤 若 丹 火 善 詈 。 其 上 有 木 焉 名 曰 黃 棘 黃 華 而 員 葉 其 實 如 蘭 服 之 不 字 。 有 草 焉 員 葉 而 無 莖 赤 華 而 不 實 名 曰 無 條 服 之 不 癭 。

又 東 二 十 七 里 曰 堵 山 神 天 愚 居 之 是 多 怪 風 雨 。 其 上 有 木 焉 名 曰 天 楄 方 莖 而 葵 狀 服 者 不 㖶 。

又 東 五 十 二 里 曰 放 皋 之 山 。 明 水 出 焉 南 流 注 于 伊 水 其 中 多 蒼 玉 。 有 木 焉 其 葉 如 槐 黃 華 而 不 實 其 名 曰 蒙 木 服 之 不 惑 。 有 獸 焉 其 狀 如 蜂 枝 尾 而 反 舌 善 呼 其 名 曰 文 文 。

又 東 五 十 七 里 曰 大 𩇵 之 山 多 㻬 琈 之 玉 多 麋 玉 。 有 草 焉 其 狀 葉 如 榆 方 莖 而 蒼 傷 其 名 曰 牛 傷 其 根 蒼 文 服 者 不 厥 可 以 禦 兵 。 其 陽 狂 水 出 焉 西 南 流 注 于 伊 水 其 中 多 三 足 龜 食 者 無 大 疾 可 以 已 腫 。

又 東 七 十 里 曰 半 石 之 山 其 上 有 草 焉 生 而 秀 其 高 丈 餘 赤 葉 赤 華 華 而 不 實 其 名 曰 嘉 榮 服 之 者 不 霆 。 來 需 之 水 出 于 其 陽 而 西 流 注 于 伊 水 其 中 多 鯩 魚 黑 文 其 狀 如 鮒 食 者 不 睡 。 合 水 出 于 其 陰 而 北 流 注 于 洛 多 鰧 魚 狀 如 鱖 居 逵 蒼 文 赤 尾 食 者 不 癰 可 以 為 瘻 。

又 東 五 十 里 曰 少 室 之 山 百 草 木 成 囷 。 其 上 有 木 焉 其 名 曰 帝 休 葉 狀 如 楊 其 枝 五 衢 黃 華 黑 實 服 者 不 怒 。 其 上 多 玉 其 下 多 鐵 。 休 水 出 焉 而 北 流 注 于 洛 其 中 多 䱱 魚 狀 如 𥂕 蜼 而 長 距 足 白 而 對 食 者 無 蠱 疾 可 以 禦 兵 。

又 東 三 十 里 曰 泰 室 之 山 。 其 上 有 木 焉 葉 狀 如 蔾 而 赤 理 其 名 曰 栯 木 服 者 不 妬 。 有 草 焉 其 狀 如 𦬸 白 華 黑 實 澤 如 蘡 薁 其 名 曰 䔄 草 服 之 不 昧 上 多 美 石 。

又 北 三 十 里 曰 講 山 其 上 多 玉 多 柘 多 柏 。 有 木 焉 名 曰 帝 屋 葉 狀 如 椒 反 傷 赤 實 可 以 禦 凶 。

又 北 三 十 里 曰 嬰 梁 之 山 上 多 蒼 玉 錞 于 玄 石 。

又 東 三 十 里 曰 浮 戲 之 山 。 有 木 焉 葉 狀 如 樗 而 赤 實 名 曰 亢 木 食 之 不 蠱 。 汜 水 出 焉 而 北 流 注 于 河 。 其 東 有 谷 因 名 曰 蛇 谷 上 多 少 辛 。

又 東 四 十 里 曰 少 陘 之 山 。 有 草 焉 名 曰 𦱌 草 葉 狀 如 葵 而 赤 莖 白 華 實 如 蘡 薁 食 之 不 愚 。 器 難 之 水 出 焉 而 北 流 注 于 役 水 。

又 東 南 十 里 曰 太 山 。 有 草 焉 名 曰 梨 其 葉 狀 如 荻 而 赤 華 可 以 已 疽 。 太 水 出 于 其 陽 而 東 南 流 注 于 沒 水 承 水 出 于 其 陰 而 東 北 流 注 于 沒 。

又 東 二 十 里 曰 末 山 上 多 赤 金 。 末 水 出 焉 北 流 注 于 沒 。

又 東 二 十 五 里 曰 役 山 上 多 白 金 多 鐵 。 役 水 出 焉 北 注 于 河 。

又 東 三 十 五 里 曰 敏 山 。 上 有 木 焉 其 狀 如 荊 白 華 而 赤 實 名 曰 葪 柏 服 者 不 寒 。 其 陽 多 㻬 琈 之 玉 。

又 東 三 十 里 曰 大 騩 之 山 其 陰 多 鐵 美 玉 青 堊 。 有 草 焉 其 狀 如 蓍 而 毛 青 華 而 白 實 其 名 曰 𦵧 服 之 不 夭 可 以 為 腹 病 。

凡 苦 山 之 首 自 休 與 之 山 至 于 大 騩 之 山 凡 十 有 九 山 千 一 百 八 十 四 里 其 十 六 神 者 皆 豕 身 而 人 面 。 其 祠 毛 牷 用 一 羊 羞 嬰 用 一 藻 玉 瘞 。 苦 山 少 室 太 室 皆 冢 也 其 祠 之 太 牢 之 具 嬰 以 吉 玉 。 其 神 狀 皆 人 面 而 三 首 其 餘 屬 皆 豕 身 人 面 也 。

 中 次 八 經 荊 山 之 首 曰 景 山 其 上 多 金 玉 其 木 多 杼 檀 。 雎 水 出 焉 東 南 流 注 于 江 其 中 多 丹 粟 多 文 魚 。

東 北 百 里 曰 荊 山 其 陰 多 鐵 其 陽 多 赤 金 其 中 多 犛 牛 多 豹 虎 其 木 多 松 柏 其 草 多 竹 多 橘 櫾 。 漳 水 出 焉 而 東 南 流 注 于 雎 其 中 多 黃 金 多 鮫 魚 。 其 獸 多 閭 麋 。

又 東 北 百 五 十 里 曰 驕 山 其 上 多 玉 其 下 多 青 䨼 其 木 多 松 柏 多 桃 枝 鉤 端 。 神 𧕛 圍 處 之 其 狀 如 人 面 羊 角 虎 爪 恒 遊 于 雎 漳 之 淵 出 入 有 光 。

又 東 北 百 二 十 里 曰 女 几 之 山 其 上 多 玉 其 下 多 黃 金 其 獸 多 豹 虎 多 閭 麋 麖 麂 其 鳥 多 白 鷮 多 翟 多 鴆 。

又 東 北 二 百 里 曰 宜 諸 之 山 其 上 多 金 玉 其 下 多 青 䨼 。 洈 水 出 焉 而 南 流 注 于 漳 其 中 多 白 玉 。

又 東 北 三 百 五 十 里 曰 綸 山 其 木 多 梓 柟 多 桃 枝 多 柤 栗 橘 櫾 其 獸 多 閭 麈 麢 㚟 。

又 東 北 二 百 里 曰 陸 䣀 之 山 其 上 多 㻬 琈 之 玉 其 下 多 堊 其 木 多 杻 橿 。

又 東 百 三 十 里 曰 光 山 其 上 多 碧 其 下 多 木 。 神 計 蒙 處 之 其 狀 人 身 而 龍 首 恒 遊 于 漳 淵 出 入 必 有 飄 風 暴 雨 。

又 東 百 五 十 里 曰 岐 山 其 陽 多 赤 金 其 陰 多 白 珉 其 上 多 金 玉 其 下 多 青 䨼 其 木 多 樗 。 神 涉 𧕛 處 之 其 狀 人 身 而 方 面 三 足 。

又 東 百 三 十 里 曰 銅 山 其 上 多 金 銀 鐵 其 木 多 穀 柞 柤 栗 橘 櫾 其 獸 多 犳 。

又 東 北 一 百 里 曰 美 山 其 獸 多 兕 牛 多 閭 麈 多 豕 鹿 其 上 多 金 其 下 多 青 䨼 。

又 東 北 百 里 曰 大 堯 之 山 其 木 多 松 柏 多 梓 桑 多 机 其 草 多 竹 其 獸 多 豹 虎 麢 㚟 。

又 東 北 三 百 里 曰 靈 山 其 上 多 金 玉 其 下 多 青 䨼 其 木 多 桃 李 梅 杏 。

又 東 北 七 十 里 曰 龍 山 上 多 寓 木 其 上 多 碧 其 下 多 赤 錫 其 草 多 桃 枝 鉤 端 。

又 東 南 五 十 里 曰 衡 山 上 多 寓 木 穀 柞 多 黃 堊 白 堊 。

又 東 南 七 十 里 曰 石 山 其 上 多 金 其 下 多 青 䨼 多 寓 木 。

又 南 百 二 十 里 曰 若 山 其 上 多 㻬 琈 之 玉 多 赭 多 邽 石 多 寓 木 多 柘 。

又 東 南 一 百 二 十 里 曰 彘 山 多 美 石 多 柘 。

又 東 南 一 百 五 十 里 曰 玉 山 其 上 多 金 玉 其 下 多 碧 鐵 其 木 多 柏 。

又 東 南 七 十 里 曰 讙 山 其 木 多 檀 多 邽 石 多 白 錫 。 郁 水 出 于 其 上 潛 于 其 下 其 中 多 砥 礪 。

又 東 北 百 五 十 里 曰 仁 舉 之 山 其 木 多 穀 柞 其 陽 多 赤 金 其 陰 多 赭 。

又 東 五 十 里 曰 師 每 之 山 其 陽 多 砥 礪 其 陰 多 青 䨼 其 木 多 柏 多 檀 多 柘 其 草 多 竹 。

又 東 南 二 百 里 曰 琴 鼓 之 山 其 木 多 穀 柞 椒 柘 其 上 多 白 珉 其 下 多 洗 石 其 獸 多 豕 鹿 多 白 犀 其 鳥 多 鴆 。

凡 荊 山 之 首 自 景 山 至 琴 鼓 之 山 凡 二 十 三 山 二 千 八 百 九 十 里 。 其 神 狀 皆 鳥 身 而 人 面 。 其 祠 用 一 雄 雞 祈 瘞 用 一 藻 圭 糈 用 稌 。 驕 山 冢 也 其 祠 用 羞 酒 少 牢 祈 瘞 嬰 毛 一 璧 。

 中 次 九 經 岷 山 之 首 曰 女 凡 之 山 其 上 多 石 涅 其 木 多 杻 橿 其 草 多 菊 𦬸 。 洛 水 出 焉 東 注 于 江 其 中 多 雄 黃 其 獸 多 虎 豹 。

又 東 北 三 百 里 曰 岷 山 江 水 出 焉 東 北 流 注 于 海 其 中 多 良 龜 多 鼉 。 其 上 多 金 玉 其 下 多 白 珉 其 木 多 梅 棠 其 獸 多 犀 象 多 夔 牛 其 鳥 多 翰 鷩 。

又 東 北 一 百 四 十 里 曰 崍 山 江 水 出 焉 東 流 注 大 江 。 其 陽 多 黃 金 其 陰 多 麋 麈 其 木 多 檀 柘 其 草 多 薤 韭 多 葯 空 奪 。

又 東 一 百 五 十 里 曰 崌 山 江 水 出 焉 東 流 注 于 大 江 其 中 多 怪 蛇 多 䲀 魚 其 木 多 楢 杻 多 梅 梓 其 獸 多 夔 牛 麢 㚟 犀 兕 。 有 鳥 焉 狀 如 鴞 而 赤 身 白 首 其 名 曰 竊 脂 可 以 禦 火 。

又 東 三 百 里 曰 高 梁 之 山 其 上 多 堊 其 下 多 砥 礪 其 木 多 桃 枝 鉤 端 。 有 草 焉 狀 如 葵 而 赤 華 莢 實 白 柎 可 以 走 馬 。

又 東 四 百 里 曰 蛇 山 其 上 多 黃 金 其 下 多 堊 其 木 多 栒 多 豫 樟 其 草 多 嘉 榮 少 辛 。 有 獸 焉 其 狀 如 狐 而 白 尾 長 耳 名 𤜣 狼 見 則 國 內 有 兵 。

又 東 五 百 里 曰 鬲 山 其 陽 多 金 其 陰 多 白 珉 。 蒲 𪈘 之 水 出 焉 而 東 流 注 于 江 其 中 多 白 玉 。 其 獸 多 犀 象 熊 羆 多 猨 蜼 。

又 東 北 三 百 里 曰 隅 陽 之 山 其 上 多 金 玉 其 下 多 青 䨼 其 木 多 梓 桑 其 草 多 茈 。 徐 之 水 出 焉 東 流 注 于 江 其 中 多 丹 粟 。

又 東 二 百 五 十 里 曰 岐 山 其 上 多 白 金 其 下 多 鐵 其 木 多 梅 梓 多 杻 楢 。 減 水 出 焉 東 南 流 注 于 江 。

又 東 三 百 里 曰 勾 檷 之 山 其 上 多 玉 其 下 多 黃 金 其 木 多 櫟 柘 其 草 多 芍 藥 。

又 東 一 百 五 十 里 曰 風 雨 之 山 其 上 多 白 金 其 下 多 石 涅 其 木 多 棷 樿 多 楊 。 宣 余 之 水 出 焉 東 流 注 于 江 其 中 多 蛇 。 其 獸 多 閭 麋 多 麈 豹 虎 其 鳥 多 白 鷮 。

又 東 北 二 百 里 曰 玉 山 其 陽 多 銅 其 陰 多 赤 金 其 木 多 豫 樟 楢 杻 其 獸 多 豕 鹿 麢 㚟 其 鳥 多 鴆 。

又 東 一 百 五 十 里 曰 熊 山 。 有 穴 焉 熊 之 穴 恒 出 神 人 。 夏 啟 而 冬 閉 是 穴 也 冬 啟 乃 必 有 兵 。 其 上 多 白 玉 其 下 多 白 金 其 木 多 樗 柳 其 草 多 寇 脫 。

又 東 一 百 四 十 里 曰 騩 山 其 陽 多 美 玉 赤 金 其 陰 多 鐵 其 木 多 桃 枝 荊 芑 。

又 東 二 百 里 曰 葛 山 其 上 多 赤 金 其 下 多 瑊 石 其 木 多 柤 栗 橘 櫾 楢 杻 其 獸 多 麢 㚟 其 草 多 嘉 榮 。

又 東 一 百 七 十 里 曰 賈 超 之 山 其 陽 多 黃 堊 其 陰 多 美 赭 其 木 多 柤 栗 橘 櫾 其 中 多 龍 脩 。

凡 岷 山 之 首 自 女 几 山 至 于 賈 超 之 山 凡 十 六 山 三 千 五 百 里 。 其 神 狀 皆 馬 身 而 龍 首 。 其 祠 毛 用 一 雄 雞 瘞 糈 用 稌 。 文 山 勾 檷 風 雨 醜 之 山 是 皆 冢 也 。 其 祠 之 羞 酒 少 牢 具 嬰 毛 一 吉 玉 。 熊 山 席 也 其 祠 羞 酒 大 牢 具 嬰 毛 一 璧 。 干 儛 用 兵 以 禳 祈 璆 冕 舞 。

 中 次 十 經 之 首 曰 首 陽 之 山 其 上 多 金 玉 無 草 木 。

又 西 五 十 里 曰 虎 尾 之 山 其 木 多 椒 椐 多 封 石 其 陽 多 赤 金 其 陰 多 鐵 。

又 西 南 五 十 里 曰 繁 繢 之 山 其 木 多 楢 杻 其 草 多 枝 勾 。

又 西 南 二 十 里 曰 勇 石 之 山 無 草 木 多 白 金 多 水 。

又 西 二 十 里 曰 復 州 之 山 其 木 多 檀 其 陽 多 黃 金 。 有 鳥 焉 其 狀 如 鴞 而 一 足 彘 尾 其 名 曰 跂 踵 見 則 其 國 大 疫 。

又 西 三 十 里 曰 楮 山 多 寓 木 多 椒 椐 多 柘 多 堊 。

又 西 二 十 里 曰 又 原 之 山 其 陽 多 青 䨼 其 陰 多 鐵 其 鳥 多 鸜 鵒 。

又 西 五 十 里 曰 涿 山 其 木 多 穀 柞 杻 其 陽 多 㻬 琈 之 玉 。

又 西 七 十 里 曰 丙 山 其 木 多 梓 檀 多 弞 杻 。

凡 首 陽 山 之 首 自 首 山 至 于 丙 山 凡 九 山 二 百 六 十 七 里 。 其 神 狀 皆 龍 身 而 人 面 。 其 祠 之 毛 用 一 雄 雞 瘞 糈 用 五 種 之 糈 。 堵 山 冢 也 其 祠 之 少 牢 具 羞 酒 祠 嬰 毛 一 璧 瘞 騩 山 帝 也 其 祠 羞 酒 太 牢 其 合 巫 祝 二 人 儛 嬰 一 璧 。

 中 次 一 十 一 山 經 荊 山 之 首 曰 翼 望 之 山 。 湍 水 出 焉 東 流 注 于 濟 。 貺 水 出 焉 東 南 流 注 于 漢 其 中 多 蛟 。 其 上 多 松 柏 其 下 多 漆 梓 其 陽 多 赤 金 其 陰 多 珉 。

又 東 北 一 百 五 十 里 曰 朝 歌 之 山 。 潕 水 出 焉 東 南 流 注 于 榮 其 中 多 人 魚 。 其 上 多 梓 柟 其 獸 多 麢 麋 。 有 草 焉 名 曰 莽 草 可 以 毒 魚 。

又 東 南 二 百 里 曰 帝 囷 之 山 其 陽 多 㻬 琈 之 玉 其 陰 多 鐵 。 帝 囷 之 水 出 于 其 上 潛 于 其 下 多 鳴 蛇 。

又 東 南 五 十 里 曰 視 山 其 上 多 韭 。 有 井 焉 名 曰 天 井 夏 有 水 冬 竭 。 其 上 多 桑 多 美 堊 金 玉 。

又 東 南 二 百 里 曰 前 山 其 木 多 櫧 多 柏 其 陽 多 金 其 陰 多 赭 。

又 東 南 三 百 里 曰 豐 山 。 有 獸 焉 其 狀 如 蝯 赤 目 赤 喙 黃 身 名 曰 雍 和 見 則 國 有 大 恐 。 神 耕 父 處 之 常 遊 清 泠 之 淵 出 入 有 光 見 則 其 國 為 敗 。 有 九 鐘 焉 是 知 霜 鳴 。 其 上 多 金 其 下 多 穀 柞 杻 橿 。

又 東 北 八 百 里 曰 兔 床 之 山 其 陽 多 鐵 其 木 多 藷 藇 其 草 多 雞 穀 其 本 如 雞 卵 其 味 酸 甘 食 者 利 於 人 。

又 東 六 十 里 曰 皮 山 多 堊 多 赭 其 木 多 松 柏 。

又 東 六 十 里 曰 瑤 碧 之 山 其 木 多 梓 柟 其 陰 多 青 䨼 其 陽 多 白 金 。 有 鳥 焉 其 狀 如 雉 恒 食 蜚 名 曰 鴆 。

又 東 四 十 里 曰 支 離 之 山 濟 水 出 焉 南 流 注 于 漢 。 有 鳥 焉 其 名 曰 嬰 勺 其 狀 如 鵲 赤 目 赤 喙 白 身 其 尾 若 勺 其 鳴 自 呼 。 多 㸲 牛 多 羬 羊 。

又 東 北 五 十 里 曰 祑 𥮐 之 山 其 上 多 松 柏 机 柏 。

又 西 北 一 百 里 曰 堇 理 之 山 其 上 多 松 柏 多 美 梓 其 陰 多 丹 䨼 多 金 其 獸 多 豹 虎 。 有 鳥 焉 其 狀 如 鵲 青 身 白 喙 白 目 白 尾 名 曰 青 耕 可 以 禦 疫 其 鳴 自 叫 。

又 東 南 三 十 里 曰 依 軲 之 山 其 上 多 杻 橿 多 苴 。 有 獸 焉 其 狀 如 犬 虎 爪 有 甲 其 名 曰 獜 善 駚 𤘝 食 者 不 風 。

又 東 南 三 十 五 里 曰 即 谷 之 山 多 美 玉 多 玄 豹 多 閭 麈 多 麢 㚟 。 其 陽 多 珉 其 陰 多 青 䨼 。

又 東 南 四 十 里 曰 鷄 山 其 上 多 美 梓 多 桑 其 草 多 韭 。

又 東 南 五 十 里 曰 高 前 之 山 。 其 上 有 水 焉 甚 寒 而 清 帝 臺 之 漿 也 飲 之 者 不 心 痛 。 其 上 有 金 其 下 有 赭 。

又 東 南 三 十 里 曰 游 戲 之 山 多 杻 橿 穀 多 玉 多 封 石 。

又 東 南 三 十 五 里 曰 從 山 其 上 多 松 柏 其 下 多 竹 。 從 水 出 于 其 上 潛 于 其 下 其 中 多 三 足 鱉 枝 尾 食 之 無 蠱 疫 。

又 東 南 三 十 里 曰 嬰 䃌 之 山 其 上 多 松 柏 其 下 多 梓 椿 。

又 東 南 三 十 里 曰 畢 山 。 帝 苑 之 水 出 焉 東 北 流 注 于 視 其 中 多 水 玉 多 蛟 其 上 多 㻬 琈 之 玉 。

又 東 南 二 十 里 曰 樂 馬 之 山 。 有 獸 焉 其 狀 如 彙 赤 如 丹 火 其 名 曰 𤟑 見 則 其 國 大 疫 。

又 東 南 二 十 五 里 曰 葴 山 視 水 出 焉 東 南 流 注 于 汝 水 其 中 多 人 魚 多 蛟 多 頡 。

又 東 四 十 里 曰 嬰 山 其 下 多 青 䨼 其 上 多 金 玉 。

又 東 三 十 里 曰 虎 首 之 山 多 苴 椆 椐 。

又 東 二 十 里 曰 嬰 侯 之 山 其 上 多 封 石 其 下 多 赤 錫 。

又 東 五 十 里 曰 大 孰 之 山 。 殺 水 出 焉 東 北 流 注 于 視 水 其 中 多 白 堊 。

又 東 四 十 里 曰 卑 山 其 上 多 桃 李 苴 梓 多 纍 。

又 東 三 十 里 曰 倚 帝 之 山 其 上 多 玉 其 下 多 金 。 有 獸 焉 其 狀 如 鼣 鼠 白 耳 白 喙 名 曰 狙 如 見 則 其 國 有 大 兵 。

又 東 三 十 里 曰 鯢 山 鯢 水 出 于 其 上 潛 于 其 下 其 中 多 美 堊 。 其 上 多 金 其 下 多 青 䨼 。

又 東 三 十 里 曰 雅 山 。 灃 水 出 焉 東 流 注 于 視 水 其 中 多 大 魚 。 其 上 多 美 桑 其 下 多 苴 多 赤 金 。

又 東 五 十 里 曰 宣 山 。 淪 水 出 焉 東 南 流 注 于 視 水 其 中 多 蛟 。 其 上 有 桑 焉 大 五 十 尺 其 枝 四 衢 其 葉 大 尺 餘 赤 理 黃 華 青 柎 名 曰 帝 女 之 桑 。

又 東 四 十 五 里 曰 衡 山 其 上 多 青 䨼 多 桑 其 鳥 多 鸜 鵒 。

又 東 四 十 里 曰 豐 山 其 上 多 封 石 其 木 多 桑 多 羊 桃 狀 如 桃 而 方 莖 可 以 為 皮 張 。

又 東 七 十 里 曰 嫗 山 其 上 多 美 玉 其 下 多 金 其 草 多 雞 穀 。

又 東 三 十 里 曰 鮮 山 其 木 多 楢 杻 苴 其 草 多 𧄸 冬 其 陽 多 金 其 陰 多 鐵 。 有 獸 焉 其 狀 如 膜 大 赤 喙 赤 目 白 尾 見 則 其 邑 有 火 名 曰 𤝻 即 。

又 東 三 十 里 曰 章 山 其 陽 多 金 其 陰 多 美 石 。 皋 水 出 焉 東 流 注 于 澧 水 其 中 多 脆 石 。

又 東 二 十 五 里 曰 大 支 之 山 其 陽 多 金 其 木 多 穀 柞 無 草 木 。

又 東 五 十 里 曰 區 吳 之 山 其 木 多 苴 。

又 東 五 十 里 曰 聲 匈 之 山 其 木 多 穀 多 玉 上 多 封 石 。

又 東 五 十 里 曰 大 騩 之 山 其 陽 多 赤 金 其 陰 多 砥 石 。

又 東 十 里 曰 踵 臼 之 山 無 草 木 。

又 東 北 七 十 里 曰 歷 石 之 山 其 木 多 荊 芑 其 陽 多 黃 金 其 陰 多 砥 石 。 有 獸 焉 其 狀 如 狸 而 白 首 虎 爪 名 曰 梁 渠 見 則 其 國 有 大 兵 。

又 東 南 一 百 里 曰 求 山 。 求 水 出 于 其 上 潛 于 其 下 中 有 美 赭 。 其 木 多 苴 多 䉋 。 其 陽 多 金 其 陰 多 鐵 。

又 東 二 百 里 曰 丑 陽 之 山 其 上 多 椆 椐 。 有 鳥 焉 其 狀 如 烏 而 赤 足 名 曰 𩢢 餘 可 以 禦 火 。

又 東 三 百 里 曰 奧 山 其 上 多 柏 杻 橿 其 陽 多 㻬 琈 之 玉 。 奧 水 出 焉 東 流 注 于 視 水 。

又 東 三 十 五 里 曰 服 山 其 木 多 苴 其 上 多 封 石 其 下 多 赤 錫 。

又 東 三 百 里 曰 杳 山 其 上 多 嘉 榮 草 多 金 玉 。

又 東 三 百 五 十 里 曰 几 山 其 木 多 楢 檀 杻 其 草 多 香 。 有 獸 焉 其 狀 如 彘 黃 身 白 頭 白 尾 名 曰 聞 𧲂 見 則 天下 大 風 。

凡 荊 山 之 首 自 翼 望 之 山 至 于 几 山 凡 四 十 八 山 三 千 七 百 三 十 二 里 。 其 神 狀 皆 彘 身 人 首 。 其 祠 毛 用 一 雄 雞 祈 瘞 用 一 珪 糈 用 五 種 之 精 。 禾 山 帝 也 其 祠 太 牢 之 具 羞 瘞 倒 毛 用 一 璧 牛 無 常 。 堵 山 玉 山 冢 也 皆 倒 祠 羞 毛 少 牢 嬰 毛 吉 玉 。

 中 次 十 二 經 洞 庭 山 之 首 曰 篇 遇 之 山 無 草 木 多 黃 金 。

又 東 南 五 十 里 曰 雲 山 無 草 木 。 有 桂 竹 甚 毒 傷 人 必 死 。 其 上 多 黃 金 其 下 多 㻬 琈 之 玉 。

又 東 南 一 百 三 十 里 曰 龜 山 其 木 多 穀 柞 椆 椐 其 上 多 黃 金 其 下 多 青 雄 黃 多 扶 竹 。

又 東 七 十 里 曰 丙 山 多 筀 竹 多 黃 金 銅 鐵 無 木 。

又 東 南 五 十 里 曰 風 伯 之 山 其 上 多 金 玉 其 下 多 痠 石 文 石 多 鐵 其 木 多 柳 杻 檀 楮 。 其 東 有 林 焉 名 曰 莽 浮 之 林 多 美 木 鳥 獸 。

又 東 一 百 五 十 里 曰 夫 夫 之 山 其 上 多 黃 金 其 下 多 青 雄 黃 其 木 多 桑 楮 其 草 多 竹 雞 鼓 。 神 于 兒 居 之 其 狀 人 身 而 身 操 兩 蛇 常 遊 于 江 淵 出 入 有 光 。

又 東 南 一 百 二 十 里 曰 洞 庭 之 山 其 上 多 黃 金 其 下 多 銀 鐵 其 木 多 柤 棃 橘 櫾 其 草 多 葌 蘪 蕪 芍 藥 芎 藭 。 帝 之 二 女 居 之 是 常 遊 于 江 淵 澧 沅 之 風 交 瀟 湘 之 淵 是 在 九 江 之 間 出 入 必 以 飄 風 暴 雨 。 是 多 怪 神 狀 如 人 而 載 蛇 左 右 手 操 蛇 。 多 怪 鳥 。

又 東 南 一 百 八 十 里 曰 暴 山 其 木 多 椶 柟 荊 芑 竹 箭 䉋 箘 其 上 多 黃 金 玉 其 下 多 文 石 鐵 其 獸 多 麋 鹿 𪊨 就 。

又 東 南 二 百 里 曰 即 公 之 山 其 上 多 黃 金 其 下 多 㻬 琈 之 玉 其 木 多 柳 杻 檀 桑 。 有 獸 焉 其 狀 如 龜 而 白 身 赤 首 名 曰 蛫 是 可 以 禦 火 。

又 東 南 一 百 五 十 九 里 曰 堯 山 其 陰 多 黃 堊 其 陽 多 黃 金 其 木 多 荊 芑 柳 檀 其 草 多 藷 藇 𦬸 。

又 東 南 一 百 里 曰 江 浮 之 山 其 上 多 銀 砥 礪 無 草 木 其 獸 多 豕 鹿 。

又 東 二 百 里 曰 真 陵 之 山 其 上 多 黃 金 其 下 多 玉 其 木 多 穀 柞 柳 杻 其 草 多 榮 草 。

又 東 南 一 百 二 十 里 曰 陽 帝 之 山 多 美 銅 其 木 多 檀 杻 檿 楮 其 獸 多 麢 麝 。

又 南 九 十 里 曰 柴 桑 之 山 其 上 多 銀 其 下 多 碧 多 汵 石 赭 其 木 多 柳 芑 楮 桑 其 獸 多 麋 鹿 多 白 蛇 飛 蛇 。

又 東 二 百 三 十 里 曰 榮 余 之 山 其 上 多 銅 其 下 多 銀 其 木 多 柳 芑 其 蟲 多 怪 蛇 怪 蟲 。

凡 洞 庭 山 之 首 自 篇 遇 之 山 至 于 榮 余 之 山 凡 十 五 山 二 千 八 百 里 。 其 神 狀 皆 鳥 身 而 龍 首 。 其 祠 毛 用 一 雄 鷄 一 牝 豚 刉 糈 用 稌 。 凡 夫 夫 之 山 即 公 之 山 堯 山 陽 帝 之 山 皆 冢 也 其 祠 皆 肆 瘞 祈 用 酒 毛 用 少 牢 嬰 毛 一 吉 玉 。 洞 庭 榮 余 山 神 也 其 祠 皆 肆 瘞 祈 酒 太 牢 祠 嬰 用 圭 璧 十 五 五 彩 惠 之 。

右 中 經 之 山 志 大 凡 百 九 十 七 山 二 萬 一 千 三 百 七 十 一 里 。

大 凡 天下 名 山 五 千 三 百 七 十 居 地 大 凡 六 萬 四 千 五 十 六 里 。

禹 曰 天下 名 山 經 五 千 三 百 七 十 山 六 萬 四 千 五 十 六 里 居 地 也 。 言 其 五 臧 蓋 其 餘 小 山 甚 眾 不 足 記 云 。 天地 之 東 西 二 萬 八 千 里 南 北 二 萬 六 千 里 出 水 之 山 者 八 千 里 受 水 者 八 千 里 出 銅 之 山 四 百 六 十 七 出 鐵 之 山 三 千 六 百 九 十 。 此 天地 之 所 分 壤 樹 穀 也 戈 矛 之 所 發 也 刀 鎩 之 所 起 也 能 者 有 餘 拙 者 不 足 。 封 於 太 山 禪 於 梁 父 七 十 二 家 得 失 之 數 皆 在 此 內 是 謂 國 用 。

右 五 臧 山 經 五 篇 大 凡 一 萬 五 千 五 百 三 字 。

#@

 海 外 南 經 

地 之 所 載 六 合 之 間 四 海 之 內 照 之 以 日 月 經 之 以 星 辰 紀 之 以 四 時 要 之 以 太 歲 神 靈 所 生 其 物 異 形 或 夭 或 壽 唯 聖 人 能 通 其 道 。

海 外 自 西 南 陬 至 東 南 陬 者 。

結 匈 國 在 其 西 南 其 為 人 結 匈 。

南 山 在 其 東 南 。 自 此 山 來 蟲 為 蛇 蛇 號 為 魚 。 一 曰 南 山 在 結 匈 東 南 。

比 翼 鳥 在 其 東 其 為 鳥 青 赤 兩 鳥 比 翼 。 一 曰 在 南 山 東 。

羽 民 國 在 其 東 南 其 為 人 長 頭 身 生 羽 。 一 曰 在 比 翼 鳥 東 南 其 為 人 長 頰 。

有 神 人 二 八 連 臂 為 帝 司 夜 於 此 野 。 在 羽 民 東 。 其 為 人 小 頰 赤 肩 。 盡 十 六 人 。

畢 方 鳥 在 其 東 青 水 西 其 為 鳥 人 面 一 腳 。 一 曰 在 二 八 神 東 。

讙 頭 國 在 其 南 其 為 人 人 面 有 翼 鳥 喙 方 捕 魚 。 一 曰 在 畢 方 東 。 或 曰 讙 朱 國 。

厭 火 國 在 其 國 南 獸 身 黑 色 生 火 出 其 口 中 。 一 曰 在 讙 朱 東 。

株 樹 在 厭 火 北 生 赤 水 上 其 為 樹 如 柏 葉 皆 為 珠 。 一 曰 其 為 樹 若 彗 。

苗 國 在 赤 水 東 其 為 人 相 隨 。 一 曰 三 毛 國 。

臷 國 在 其 東 其 為 人 黃 能 操 弓 射 蛇 。 一 曰 臷 國 在 三 毛 東 。

貫 匈 國 在 其 東 其 為 人 匈 有 竅 。 一 曰 在 臷 國 東 。

交 脛 國 在 其 東 其 為 人 交 脛 。 一 曰 在 穿 匈 東 。

不 死 民 在 其 東 其 為 人 黑 色 壽 不 死 。 一 曰 在 穿 匈 國 東 。

岐 舌 國 在 其 東 。 一 曰 在 不 死 民 東 。

崑 崙 墟 在 其 東 墟 四 方 。 一 曰 在 岐 舌 東 為 墟 四 方 。

羿 與 鑿 齒 戰 於 壽 華 之 野 羿 射 殺 之 。 在 崑 崙 墟 東 。 羿 持 弓 矢 鑿 齒 持 盾 。 一 曰 戈 。

首 國 在 其 東 其 為 人 一 身 三 首 。 一 曰 在 鑿 齒 東 。

周 饒 國 在 其 東 其 為 人 短 小 冠 帶 。 一 曰 焦 僥 國 在 三 首 東 。

長 臂 國 在 其 東 捕 魚 水 中 兩 手 各 操 一 魚 。 一 曰 在 焦 僥 東 捕 魚 海 中 。

狄 山 帝 堯 葬 于 陽 帝 嚳 葬 于 陰 。 爰 有 熊 羆 文 虎 蜼 豹 離 朱 視 肉 。 吁 咽 文 王 皆 葬 其 所 。 一 曰 湯 山 。 一 曰 爰 有 熊 羆 文 虎 蜼 豹 離 朱 𩿨 久 視 肉 虖 交 。 其 范 林 方 三 百 里 。

南 方 祝 融 獸 身 人 面 乘 兩 龍 。

#@

 海 外 西 經 

海 外 自 西 南 陬 至 西 北 陬 者 。

滅 蒙 鳥 在 結 匈 國 北 為 鳥 青 赤 尾 。

大 運 山 高 三 百 仞 在 滅 蒙 鳥 北 。

大 樂 之 野 夏 后 啟 於 此 儛 九 代 乘 兩 龍 雲 蓋 三 層 。 左 手 操 翳 右 手 操 環 佩 玉 璜 。 在 大 運 山 北 。 一 曰 大 遺 之 野 。

身 國 在 夏 后 啟 北 一 首 而 三 身 。

臂 國 在 其 北 一 臂 一 目 一 鼻 孔 。 有 黃 馬 虎 文 一 目 而 一 手 。

奇 肱 之 國 在 其 北 其 人 一 臂 三 目 有 陰 有 陽 乘 文 馬 。 有 鳥 焉 兩 頭 赤 黃 色 在 其 旁 。

形 天 與 帝 至 此 爭 神 帝 斷 其 首 葬 之 常 羊 之 山 乃 以 乳 為 目 以 臍 為 口 操 干 戚 以 舞 。

女 祭 女 戚 在 其 北 居 兩 水 間 戚 操 魚 䱉 祭 操 俎 。

䳐 鳥 𪆻 鳥 其 色 青 黃 所 經 國 亡 。 在 女 祭 北 。 䳐 鳥 人 面 居 山 上 。 一 曰 維 鳥 青 鳥 黃 鳥 所 集 。

丈 夫 國 在 維 鳥 北 其 為 人 衣 冠 帶 劍 。

女 丑 之 尸 生 而 十 日 炙 殺 之 。 在 丈 夫 北 以 右 手 鄣 其 面 十 日 居 上 女 丑 居 山 之 上 。

巫 咸 國 在 女 丑 北 右 手 操 青 蛇 左 手 操 赤 蛇 在 登 葆 山 群 巫 所 從 上 下 也 。

并 封 在 巫 咸 東 其 狀 如 彘 前 後 皆 有 首 黑 。

女 子 國 在 巫 咸 北 兩 女 子 居 水 周 之 。 一 曰 居 一 門 中 。

軒 轅 之 國 在 此 窮 山 之 際 其 不 壽 者 八 百 歲 。 在 女 子 國 北 人 面 蛇 身 尾 交 首 上 。

窮 山 在 其 北 不 敢 西 射 畏 軒 轅 之 丘 。 在 軒 轅 國 北 其 丘 方 四 蛇 相 繞 。

此 諸 夭 之 野 鸞 鳥 自 歌 鳳 鳥 自 舞 鳳 皇 卵 民 食 之 甘 露 民 飲 之 所 欲 自 從 也 。 百 獸 相 與 群 居 。 在 四 蛇 北 其 人 兩 手 操 卵 食 之 兩 鳥 居 前 導 之 。

龍 魚 陵 居 在 其 北 狀 如 狸 。 一 曰 鰕 。 即 有 神 聖 乘 此 以 行 九 野 。 一 曰 鱉 魚 在 夭 野 北 其 為 魚 也 如 鯉 。

白 民 之 國 在 龍 魚 北 白 身 被 髮 。 有 乘 黃 其 狀 如 狐 其 背 上 有 角 乘 之 壽 二 千 歲 。

肅 慎 之 國 在 白 民 北 有 樹 名 曰 雄 常 先 入 代 帝 於 此 取 之 。

長 股 之 國 在 雄 常 北 被 髮 。 一 曰 長 腳 。

西 方 蓐 收 左 耳 有 蛇 乘 兩 龍 。

#@

 海 外 北 經 

海 外 自 東 北 陬 至 西 北 陬 者 。

無 𦜹 之 國 在 長 股 東 為 人 無 𦜹 。

鍾 山 之 神 名 曰 燭 陰 視 為 晝 暝 為 夜 吹 為 冬 呼 為 夏 不 飲 不 食 不 息 息 為 風 身 長 千 里 。 在 無 𦜹 之 東 。 其 為 物 人 面 蛇 身 赤 色 居 鍾 山 下 。

目 國 在 其 東 一 目 中 其 面 而 居 。 一 曰 有 手 足 。

柔 利 國 在 一 目 東 為 人 一 手 一 足 反 膝 曲 足 居 上 。 一 云 留 利 之 國 人 足 反 折 。

共 工 之 臣 曰 相 柳 氏 九 首 以 食 于 九 山 。 相 柳 之 所 抵 厥 為 澤 谿 。 禹 殺 相 柳 其 血 腥 不 可 以 樹 五 穀 種 。 禹 厥 之 三 仞 三 沮 乃 以 為 眾 帝 之 臺 。 在 崑 崙 之 北 柔 利 之 東 。 相 柳 者 九 首 人 面 蛇 身 而 青 。 不 敢 北 射 畏 共 工 之 臺 。 臺 在 其 東 臺 四 方 隅 有 一 蛇 虎 色 首 衝 南 方 。

深 目 國 在 其 東 為 人 舉 一 手 一 目 在 共 工 臺 東 。

無 腸 之 國 在 深 目 東 其 為 人 長 而 無 腸 。

聶 耳 之 國 在 無 腸 國 東 使 兩 文 虎 為 人 兩 手 聶 其 耳 。 縣 居 海 水 中 及 水 所 出 入 奇 物 。 兩 虎 在 其 東 。

夸 父 與 日 逐 走 入 日 。 渴 欲 得 飲 飲 於 河 渭 河 渭 不 足 北 飲 大 澤 。 未 至 道 渴 而 死 。 棄 其 杖 化 為 鄧 林 。

博 父 國 在 聶 耳 東 其 為 人 大 右 手 操 青 蛇 左 手 操 黃 蛇 。 鄧 林 在 其 東 二 樹 木 。 一 曰 博 父 。

禹 所 積 石 之 山 在 其 東 河 水 所 入 。

拘 纓 之 國 在 其 東 一 手 把 纓 。 一 曰 利 纓 之 國 。

尋 木 長 千 里 在 拘 纓 南 生 河 上 西 北 。

跂 踵 國 在 拘 纓 東 其 為 人 大 兩 足 亦 大 一 曰 大 踵 。

歐 絲 之 野 在 大 踵 東 一 女 子 跪 據 樹 歐 絲 。

桑 無 枝 在 歐 絲 東 其 木 長 百 仞 無 枝 。

范 林 方 三 百 里 在 三 桑 東 洲 環 其 下 。

務 隅 之 山 帝 顓 頊 葬 于 陽 九 嬪 葬 于 陰 。 一 曰 爰 有 熊 羆 文 虎 離 朱 𩿨 久 視 肉 。

平 丘 在 三 桑 東 爰 有 遺 玉 青 鳥 視 肉 楊 柳 甘 柤 甘 華 百 果 所 生 在 兩 山 夾 上 谷 二 大 丘 居 中 名 曰 平 丘 。

北 海 內 有 獸 其 狀 如 馬 名 曰 騊 駼 。 有 獸 焉 其 名 曰 駮 狀 如 白 馬 鋸 牙 食 虎 豹 。 有 素 獸 焉 狀 如 馬 名 曰 蛩 蛩 。 有 青 獸 焉 狀 如 虎 名 曰 羅 羅 。

北 方 禺 彊 人 面 鳥 身 珥 兩 青 蛇 踐 兩 青 蛇 。

#@

 海 外 東 經 

海 外 自 東 南 陬 至 東 北 陬 者 。

𨲠 丘 爰 有 遺 玉 青 馬 視 肉 楊 柳 甘 柤 甘 華 甘 果 所 生 。 在 東 海 兩 山 夾 丘 上 有 樹 木 。 一 曰 嗟 丘 一 曰 百 果 所 在 在 堯 葬 東 。

大 人 國 在 其 北 為 人 大 坐 而 削 舡 。 一 曰 在 𨲠 丘 北 。

奢 比 之 尸 在 其 北 獸 身 人 面 大 耳 珥 兩 青 蛇 。 一 曰 肝 榆 之 尸 在 大 人 北 。

君 子 國 在 其 北 衣 冠 帶 劍 食 獸 使 二 大 虎 在 旁 其 人 好 讓 不 爭 。 有 薰 華 草 朝 生 夕 死 。 一 曰 在 肝 榆 之 尸 北 。

𧈫 𧈫 在 其 北 各 有 兩 首 。 一 曰 在 君 子 國 北 。

朝 陽 之 谷 神 曰 天 吳 是 為 水 伯 在 𧈫 𧈫 北 兩 水 間 。 其 為 獸 也 八 首 人 面 八 足 八 尾 皆 青 黃 。

青 丘 國 在 其 北 其 狐 四 足 九 尾 。 一 曰 在 朝 陽 北 。

帝 命 豎 亥 步 自 東 極 至 于 西 極 五 億 十 選 九 千 八 百 步 。 豎 亥 右 手 把 算 左 手 指 青 丘 北 。 一 曰 禹 令 豎 亥 。 一 曰 五 億 十 萬 九 千 八 百 步 。

黑 齒 國 在 其 北 為 人 黑 食 稻 啖 蛇 一 赤 一 青 在 其 旁 。 一 曰 在 豎 亥 北 為 人 黑 手 食 稻 使 蛇 其 一 蛇 赤 。

下 有 湯 谷 。 湯 谷 上 有 扶 桑 十 日 所 浴 在 黑 齒 北 。 居 水 中 有 大 木 九 日 居 下 枝 一 日 居 上 枝 。

雨 師 妾 在 其 北 其 為 人 黑 兩 手 各 操 一 蛇 左 耳 有 青 蛇 右 耳 有 赤 蛇 。 一 曰 在 十 日 北 為 人 黑 身 人 面 各 操 一 龜 。

玄 股 之 國 在 其 北 其 為 人 衣 魚 食 䳼 使 兩 鳥 夾 之 。 一 曰 在 雨 師 妾 北 。

毛 民 之 國 在 其 北 為 人 身 生 毛 。 一 曰 在 玄 股 北 。

勞 民 國 在 其 北 其 為 人 黑 。 或 曰 教 民 。 一 曰 在 毛 民 北 為 人 面 目 手 足 盡 黑 。

東 方 勾 芒 鳥 身 人 面 乘 兩 龍 。

建 平 元 年 四 月 丙 戌 待 詔 太 常 屬 臣 望 校 治 侍 中 光 祿 勳 臣 龔 侍 中 奉 車 都 尉 光 祿 大 夫 臣 秀 領 主 省 。

#@

 海 內 南 經 

海 內 東 南 陬 以 西 者 。

甌 居 海 中 。 閩 在 海 中 其 西 北 有 山 。 一 曰 閩 中 山 在 海 中 。

天子 鄣 山 在 閩 西 海 北 。 一 曰 在 海 中 。

桂 林 八 樹 在 番 隅 東 。

伯 慮 國 離 耳 國 彫 題 國 北 朐 國 皆 在 鬱 水 南 。 鬱 水 出 湘 陵 南 山 。 一 曰 相 慮 。

梟 陽 國 在 北 朐 之 西 其 為 人 人 面 長 唇 黑 身 有 毛 反 踵 見 人 笑 亦 笑 左 手 操 管 。

兕 在 舜 葬 東 湘 水 南 其 狀 如 牛 蒼 黑 一 角 。

蒼 梧 之 山 帝 舜 葬 于 陽 帝 丹 朱 葬 于 陰 。

氾 林 方 三 百 里 在 狌 狌 東 。

狌 狌 知 人 名 其 為 獸 如 豕 而 人 面 在 舜 葬 西 。

狌 狌 西 北 有 犀 牛 其 狀 如 牛 而 黑 。

夏 后 啟 之 臣 曰 孟 涂 是 司 神 于 巴 人 請 訟 于 孟 涂 之 所 其 衣 有 血 者 乃 執 之 是 請 生 。 居 山 上 在 丹 山 西 。 丹 山 在 丹 陽 南 丹 陽 居 屬 也 。

窫 窳 龍 首 居 弱 水 中 在 狌 狌 知 人 名 之 西 其 狀 如 龍 首 食 人 。

有 木 其 狀 如 牛 引 之 有 皮 若 纓 黃 蛇 。 其 葉 如 羅 其 實 如 欒 其 木 若 蓲 其 名 曰 建 木 在 窫 窳 西 弱 水 上 。

氐 人 國 在 建 木 西 其 為 人 人 面 而 魚 身 無 足 。

巴 蛇 食 象 三 歲 而 出 其 骨 君 子 服 之 無 心 腹 之 疾 。 其 為 蛇 青 黃 赤 黑 。 一 曰 黑 蛇 青 首 在 犀 牛 西 。

旄 馬 其 狀 如 馬 四 節 有 毛 。 在 巴 蛇 西 北 高 山 南 。

匈 奴 開 題 之 國 列 人 之 國 並 在 西 北 。

#@

 海 內 西 經 

海 內 西 南 陬 以 北 者 。

貳 負 之 臣 曰 危 危 與 貳 負 殺 窫 窳 。 帝 乃 梏 之 䟽 屬 之 山 桎 其 右 足 反 縛 兩 手 與 髮 繫 之 山 上 木 。 在 開 題 西 北 。

大 澤 方 百 里 群 鳥 所 生 及 所 解 。 在 鴈 門 北 。

鴈 門 山 鴈 出 其 間 在 高 柳 北 。

高 柳 在 代 北 。

后 稷 之 葬 山 水 環 之 在 氐 國 西 。

流 黃 酆 氏 之 國 中 方 三 百 里 。 有 塗 四 方 中 有 山 。 在 后 稷 葬 西 。

流 沙 出 鍾 山 西 行 又 南 行 崑 崙 之 墟 西 南 入 海 黑 水 之 山 。

東 胡 在 大 澤 東 。

夷 人 在 東 胡 東 。

貊 國 在 漢 水 東 北 。 地 近 于 燕 滅 之 。

孟 鳥 在 貊 國 東 北 其 鳥 文 赤 黃 青 東 鄉 。

海 內 崑 崙 之 墟 在 西 北 帝 之 下 都 。 崑 崙 之 墟 方 八 百 里 高 萬 仞 。 上 有 木 禾 長 五 尋 大 五 圍 。 面 有 九 井 以 玉 為 檻 。 面 有 九 門 門 有 開 明 獸 守 之 百 神 之 所 在 。 在 八 隅 之 巖 赤 水 之 際 非 仁 羿 莫 能 上 岡 之 巖 。

赤 水 出 東 南 隅 以 行 其 東 北 。 西 南 流 注 南 海 厭 火 東 。

河 水 出 東 北 隅 以 行 其 北 西 南 又 入 渤 海 又 出 海 外 即 西 而 北 入 禹 所 導 積 石 山 。

洋 水 黑 水 出 西 北 隅 以 東 東 行 又 東 北 南 入 海 羽 民 南 。

弱 水 青 水 出 西 南 隅 以 東 又 北 又 西 南 過 畢 方 鳥 東 。

崑 崙 南 淵 深 三 百 仞 。 開 明 獸 身 大 類 虎 而 九 首 皆 人 面 東 嚮 立 崑 崙 上 。

開 明 西 有 鳳 凰 鸞 鳥 皆 戴 蛇 踐 蛇 膺 有 赤 蛇 。

開 明 北 有 視 肉 珠 樹 文 玉 樹 玗 琪 樹 不 死 樹 。 鳳 凰 鸞 鳥 皆 載 瞂 。 又 有 離 朱 木 禾 柏 樹 甘 水 聖 木 曼 兌 一 曰 挺 木 牙 交 。

開 明 東 有 巫 彭 巫 抵 巫 陽 巫 履 巫 凡 巫 相 夾 窫 窳 之 尸 皆 操 不 死 之 藥 以 距 之 。 窫 窳 者 蛇 身 人 面 貳 負 臣 所 殺 也 。

服 常 樹 其 上 有 三 頭 人 伺 琅 玕 樹 。

開 明 南 有 樹 鳥 六 首 蛟 蝮 蛇 蜼 豹 鳥 秩 樹 於 表 池 樹 木 誦 鳥 鶽 視 肉 。

#@

 海 內 北 經 

海 內 西 北 陬 以 東 者 。

蛇 巫 之 山 上 有 人 操 杯 而 東 向 立 。 一 曰 龜 山 。

西 王 母 梯 几 而 戴 勝 杖 其 南 有 三 青 鳥 為 西 王 母 取 食 。 在 崑 崙 虛 北 。

有 人 曰 大 行 伯 把 戈 。 其 東 有 犬 封 國 貳 負 之 尸 在 大 行 伯 東 。

犬 封 國 曰 犬 戎 國 狀 如 犬 。 有 一 女 子 方 跪 進 柸 食 。 有 文 馬 縞 身 朱 鬣 目 若 黃 金 名 曰 吉 量 乘 之 壽 千 歲 。

鬼 國 在 貳 負 之 尸 北 為 物 人 面 而 一 目 一 曰 貳 負 神 在 其 東 為 物 人 面 蛇 身 。

蜪 犬 如 犬 青 食 人 從 首 始 。

窮 奇 狀 如 虎 有 翼 食 人 從 首 始 所 食 被 髮 在 蜪 犬 北 。 一 曰 從 足 。

帝 堯 臺 帝 嚳 臺 帝 丹 朱 臺 帝 舜 臺 各 二 臺 臺 四 方 在 崑 崙 東 北 。

大 𧔧 其 狀 如 螽 。 朱 蛾 其 狀 如 蛾 。

蟜 其 為 人 虎 文 脛 有 𦜹 。 在 窮 奇 東 。 一 曰 狀 如 人 。 崑 崙 虛 北 所 有 。

闒 非 人 面 而 獸 身 青 色 。

據 比 之 尸 其 為 人 折 頸 被 髮 無 一 手 。

環 拘 其 為 人 獸 首 人 身 一 曰 蝟 狀 如 狗 黃 色 。

𥘯 其 為 物 人 身 黑 首 從 目 。

戎 其 為 人 人 首 三 角 。

林 氏 國 有 珍 獸 大 若 虎 五 彩 畢 具 尾 長 於 身 名 曰 騶 吾 乘 之 日 行 千 里 。

崑 崙 虛 南 所 有 氾 林 方 三 百 里 。

從 極 之 淵 深 三 百 仞 維 冰 夷 恒 都 焉 冰 夷 人 面 乘 兩 龍 。 一 曰 忠 極 之 淵 。

陽 汙 之 山 河 出 其 中 凌 門 之 山 河 出 其 中 。

王 子 夜 之 尸 兩 手 兩 股 胸 首 齒 皆 斷 異 處 。

舜 妻 登 比 氏 生 宵 明 燭 光 處 河 大 澤 二 女 之 靈 能 照 此 所 方 百 里 。 一 曰 登 北 氏 。

蓋 國 在 鉅 燕 南 倭 北 。 倭 屬 燕 。

朝 鮮 在 列 陽 東 海 北 山 南 。 列 陽 屬 燕 。

列 姑 射 在 海 河 洲 中 。

姑 射 國 在 海 中 屬 列 姑 射 西 南 山 環 之 。

大 蟹 在 海 中 。

陵 魚 人 面 手 足 魚 身 在 海 中 。

大 鯾 居 海 中 。

明 組 邑 居 海 中 。

蓬 萊 山 在 海 中 。

大 人 之 市 在 海 中 。

#@

 海 內 東 經 

海 內 東 北 陬 以 南 者 。

鉅 燕 在 東 北 陬 。

國 在 流 沙 中 者 埻 端 璽 㬇 在 崑 崙 墟 東 南 。 一 曰 海 內 之 郡 不 為 郡 縣 在 流 沙 中 。

國 在 流 沙 外 者 大 夏 豎 沙 居 繇 月 支 之 國 。

西 胡 白 玉 山 在 大 夏 東 蒼 梧 在 白 玉 山 西 南 皆 在 流 沙 西 崑 崙 墟 東 南 。 崑 崙 山 在 西 胡 西 皆 在 西 北 。

雷 澤 中 有 雷 神 龍 身 而 人 頭 鼓 其 腹 。 在 吳 西 。

都 州 在 海 中 。 一 曰 郁 州 。

琅 瑘 臺 在 渤 海 間 琅 瑘 之 東 。 其 北 有 山 。 一 曰 在 海 間 。

韓 鴈 在 海 中 都 州 南 。

始 鳩 在 海 中 轅 厲 南 。

會 稽 山 在 大 楚 南 。

岷 三 江 首 … 大 江 出 汶 山 北 江 出 曼 山 南 江 出 高 山 。 高 山 在 城 都 西 。 入 海 在 長 州 南 。 浙 江 出 三 天子 都 在 其 東 。 在 閩 西 北 入 海 餘 暨 南 。 廬 江 出 三 天子 都 入 江 彭 澤 西 。 一 曰 天子 鄣 。 淮 水 出 餘 山 餘 山 在 朝 陽 東 義 鄉 西 入 海 淮 浦 北 。 湘 水 出 舜 葬 東 南 陬 西 環 之 。 入 洞 庭 下 。 一 曰 東 南 西 澤 。 漢 水 出 鮒 魚 之 山 帝 顓 頊 葬 于 陽 九 嬪 葬 于 陰 四 蛇 衛 之 。 濛 水 出 漢 陽 西 入 江 聶 陽 西 。 溫 水 出 崆 峒 崆 峒 山 在 臨 汾 南 入 河 華 陽 北 。 潁 水 出 少 室 少 室 山 在 雍 氏 南 入 淮 西 鄢 北 。 一 曰 緱 氏 。 汝 水 出 天 息 山 在 梁 勉 鄉 西 南 入 淮 極 西 北 。 一 曰 淮 在 期 思 北 。 涇 水 出 長 城 北 山 山 在 郁 郅 長 垣 北 北 入 渭 戲 北 。 渭 水 出 鳥 鼠 同 穴 山 東 注 河 入 華 陰 北 。 白 水 出 蜀 而 東 南 注 江 入 江 州 城 下 。 沅 水 山 出 象 郡 鐔 城 西 入 東 注 江 入 下 雋 西 合 洞 庭 中 。 贛 水 出 聶 都 東 山 東 北 注 江 入 彭 澤 西 。 泗 水 出 吳 東 北 而 南 西 南 過 湖 陵 西 而 東 南 注 東 海 入 淮 陰 北 。 鬱 水 出 象 郡 而 西 南 注 南 海 入 須 陵 東 南 。 肄 水 出 臨 晉 西 南 而 東 南 注 海 入 番 禺 西 。 潢 水 出 桂 陽 西 北 山 東 南 注 肄 水 入 敦 浦 西 。 洛 水 出 洛 西 山 東 北 注 河 入 成 皋 之 西 。 汾 水 出 上 窳 北 而 西 南 注 河 入 皮 氏 南 。 沁 水 出 井 陘 山 東 東 南 注 河 入 懷 東 南 。 濟 水 出 共 山 南 東 丘 絕 鉅 鹿 澤 注 渤 海 入 齊 琅 槐 東 北 。 潦 水 出 衛 皋 東 東 南 注 渤 海 入 潦 陽 。 虖 沱 水 出 晉 陽 城 南 而 西 至 陽 曲 北 而 東 注 渤 海 入 越 章 武 北 。 漳 水 出 山 陽 東 東 注 渤 海 入 章 武 南 。

建 平 元 年 四 月 丙 戌 待 詔 太 常 屬 臣 望 校 治 侍 中 光 祿 勳 臣 龔 侍 中 奉 車 都 尉 光 祿 大 夫 臣 秀 領 主 省 。

#@

 大 荒 東 經 

東 海 之 外 大 壑 少 昊 之 國 。 少 昊 孺 帝 顓 頊 於 此 棄 其 琴 瑟 。 有 甘 山 者 甘 水 出 焉 生 甘 淵 。

大 荒 東 南 隅 有 山 名 皮 母 地 丘 。

東 海 之 外 大 荒 之 中 有 山 名 曰 大 言 日 月 所 出 。

有 波 谷 山 者 有 大 人 之 國 。 有 大 人 之 市 名 曰 大 人 之 堂 。 有 一 大 人 踆 其 上 張 其 兩 耳 。

有 小 人 國 名 靖 人 。

神 人 面 獸 身 名 曰 犁 𩵀 之 尸 。

有 潏 山 楊 水 出 焉 。

有 蒍 國 黍 食 使 四 鳥 虎 豹 熊 羆 。

大 荒 之 中 有 山 名 曰 合 虛 日 月 所 出 。

有 中 容 之 國 。 帝 俊 生 中 容 中 容 人 食 獸 木 實 使 四 鳥 豹 虎 熊 羆 。

有 東 口 之 山 。 有 君 子 之 國 其 人 衣 冠 帶 劍 。

有 司 幽 之 國 。 帝 俊 生 晏 龍 晏 龍 生 司 幽 司 幽 生 思 士 不 妻 思 女 不 夫 。 食 黍 食 獸 是 使 四 鳥 。

有 大 阿 之 山 者 。

大 荒 中 有 山 名 曰 明 星 日 月 所 出 。

有 白 民 之 國 。 帝 俊 生 帝 鴻 帝 鴻 生 白 民 白 民 銷 姓 黍 食 使 四 鳥 虎 豹 熊 羆 。

有 青 丘 之 國 有 狐 九 尾 。

有 柔 僕 民 是 維 嬴 土 之 國 。

有 黑 齒 之 國 。 帝 俊 生 黑 齒 姜 姓 黍 食 使 四 鳥 。

有 夏 州 之 國 。 有 蓋 余 之 國 。

有 神 人 八 首 人 面 虎 身 十 尾 名 曰 天 吳 。

大 荒 之 中 有 山 名 曰 鞠 陵 于 天 東 極 離 瞀 日 月 所 出 。 名 曰 折 丹 東 方 曰 折 來 風 曰 俊 處 東 極 以 出 入 風 。

東 海 之 渚 中 有 神 人 面 鳥 身 珥 兩 黃 蛇 踐 兩 黃 蛇 名 曰 禺 䝞 。 黃 帝 生 禺 𧴆 禺 𧴆 生 禺 京 禺 京 處 北 海 禺 𧴆 處 東 海 是 惟 海 神 。

有 招 搖 山 融 水 出 焉 。 有 國 曰 玄 股 黍 食 使 四 鳥 。

有 困 民 國 勾 姓 而 食 。 有 人 曰 王 亥 兩 手 操 鳥 方 食 其 頭 。 王 亥 託 于 有 易 河 伯 僕 牛 。 有 易 殺 王 亥 取 僕 牛 。 河 念 有 易 有 易 潛 出 為 國 於 獸 方 食 之 名 曰 搖 民 。 帝 舜 生 戲 戲 生 搖 民 。

海 內 有 兩 人 名 曰 女 丑 。 女 丑 有 大 蟹 。

大 荒 之 中 有 山 名 曰 孽 搖 頵 羝 上 有 扶 木 柱 三 百 里 其 葉 如 芥 。 有 谷 曰 溫 源 谷 湯 谷 上 有 扶 木 。 一 日 方 至 一 日 方 出 皆 載 於 烏 。

有 神 人 面 犬 耳 獸 身 珥 兩 青 蛇 名 曰 奢 比 尸 。

有 五 彩 之 鳥 相 鄉 棄 沙 惟 帝 俊 下 友 帝 下 兩 壇 彩 鳥 是 司 。

大 荒 之 中 有 山 名 曰 猗 天 蘇 門 日 月 所 生 有 壎 民 之 國 。

有 綦 山 。 又 有 搖 山 。 有 䰝 山 。 又 有 門 戶 山 。 又 有 盛 山 。 又 有 待 山 。 有 五 彩 之 鳥 。

東 荒 之 中 有 山 名 曰 壑 明 俊 疾 日 月 所 出 。 有 中 容 之 國 。

東 北 海 外 又 有 三 青 馬 三 騅 甘 華 。 爰 有 遺 玉 三 青 鳥 三 騅 視 肉 甘 華 甘 柤 百 穀 所 在 。

有 女 和 月 母 之 國 。 有 人 名 曰 𪂧 北 方 曰 𪂧 來 之 風 曰 𤟇 是 處 東 極 隅 以 止 日 月 使 無 相 間 出 沒 司 其 短 長 。

大 荒 東 北 隅 中 有 山 名 曰 凶 犁 土 丘 。 應 龍 處 南 極 殺 蚩 尤 與 夸 父 不 得 復 上 。 故 下 數 旱 旱 而 為 應 龍 之 狀 乃 得 大 雨 。

東 海 中 有 流 波 山 入 海 七 千 里 。 其 上 有 獸 狀 如 牛 蒼 身 而 無 角 一 足 出 入 水 則 必 風 雨 其 光 如 日 月 其 聲 如 雷 其 名 曰 夔 。 黃 帝 得 之 以 其 皮 為 鼓 橛 以 雷 獸 之 骨 聲 聞 五 百 里 以 威 天下 。

#@

 大 荒 南 經 

南 海 之 外 赤 水 之 西 流 沙 之 東 有 獸 左 右 有 首 名 曰 䟣 踢 。 有 三 青 獸 相 并 名 曰 雙 雙 。

有 阿 山 者 。 南 海 之 中 有 氾 天 之 山 赤 水 窮 焉 。 赤 水 之 東 有 蒼 梧 之 野 舜 與 叔 均 之 所 葬 也 。 爰 有 文 貝 離 俞 𩿨 久 鷹 賈 委 維 熊 羆 象 虎 豹 狼 視 肉 。

有 滎 山 滎 水 出 焉 。 黑 水 之 南 有 玄 蛇 食 麈 。

有 巫 山 者 西 有 黃 鳥 。 帝 藥 八 齋 。 黃 鳥 於 巫 山 司 此 玄 蛇 。

大 荒 之 中 有 不 庭 之 山 榮 水 窮 焉 。 有 人 三 身 帝 俊 妻 娥 皇 生 此 三 身 之 國 姚 姓 黍 食 使 四 鳥 。 有 淵 四 方 四 隅 皆 達 北 屬 黑 水 南 屬 大 荒 北 旁 名 曰 少 和 之 淵 南 旁 名 曰 從 淵 舜 之 所 浴 也 。

又 有 成 山 甘 水 窮 焉 。 有 季 禺 之 國 顓 頊 之 子 食 黍 。 有 羽 民 之 國 其 民 皆 生 毛 羽 。 有 卵 民 之 國 其 民 皆 生 卵 。

大 荒 之 中 有 不 姜 之 山 黑 水 窮 焉 。 又 有 賈 山 汔 水 出 焉 。 又 有 言 山 。 又 有 登 備 之 山 。 有 恝 恝 之 山 。 又 有 蒲 山 澧 水 出 焉 。 又 有 隗 山 其 西 有 丹 其 東 有 玉 。 又 南 有 山 漂 水 出 焉 。 有 尾 山 。 有 翠 山 。

有 盈 民 之 國 於 姓 黍 食 。 又 有 人 方 食 木 葉 。

有 不 死 之 國 阿 姓 甘 木 是 食 。

大 荒 之 中 有 山 名 曰 去 痓 。 南 極 果 北 不 成 去 痓 果 。

南 海 渚 中 有 神 人 面 珥 兩 青 蛇 踐 兩 赤 蛇 曰 不 廷 胡 余 。

有 神 名 曰 因 因 乎 南 方 曰 因 乎 夸 風 曰 乎 民 。 處 南 極 以 出 入 風 。

有 襄 山 。 又 有 重 陰 之 山 。 有 人 食 獸 曰 季 釐 。 帝 俊 生 季 釐 故 曰 季 釐 之 國 。 有 緡 淵 。 少 昊 生 倍 伐 倍 伐 降 處 緡 淵 。 有 水 四 方 名 曰 俊 壇 。

有 臷 民 之 國 。 帝 舜 生 無 淫 降 臷 處 是 謂 巫 臷 民 。 巫 臷 民 肦 姓 食 穀 不 績 不 經 服 也 不 稼 不 穡 食 也 。 爰 有 歌 舞 之 鳥 鸞 鳥 自 歌 鳳 鳥 自 舞 。 爰 有 百 獸 相 群 爰 處 。 百 穀 所 聚 。

大 荒 之 中 有 山 名 曰 融 天 海 水 南 入 焉 。

有 人 曰 鑿 齒 羿 殺 之 。

有 蜮 山 者 有 蜮 民 之 國 桑 姓 食 黍 射 蜮 是 食 。 有 人 方 扜 弓 射 黃 蛇 名 曰 蜮 人 。

有 宋 山 者 有 赤 蛇 名 曰 育 蛇 。 有 木 生 山 上 名 曰 楓 木 。 楓 木 蚩 尤 所 棄 其 桎 梏 是 謂 楓 木 。

有 人 方 齒 虎 尾 名 曰 祖 狀 之 尸 。

有 小 人 名 曰 焦 僥 之 國 幾 姓 嘉 穀 是 食 。

大 荒 之 中 有 山 名 㱙 塗 之 山 青 水 窮 焉 。 有 雲 雨 之 山 有 木 名 曰 欒 。 禹 攻 雲 雨 有 赤 石 焉 生 欒 黃 本 赤 枝 青 葉 群 帝 焉 取 藥 。

有 國 曰 顓 頊 生 伯 服 食 黍 。 有 鼬 姓 之 國 。 有 苕 山 。 又 有 宗 山 。 又 有 姓 山 。 又 有 壑 山 。 又 有 陳 州 山 。 又 有 東 州 山 。 又 有 白 水 山 白 水 出 焉 而 生 白 淵 昆 吾 之 師 所 浴 也 。

有 人 名 曰 張 弘 在 海 上 捕 魚 。 海 中 有 張 弘 之 國 食 魚 使 四 鳥 。

有 人 焉 鳥 喙 有 翼 方 捕 魚 於 海 。 大 荒 之 中 有 人 名 曰 驩 頭 。 鯀 妻 士 敬 士 敬 子 曰 炎 融 生 驩 頭 。 驩 頭 人 面 鳥 喙 有 翼 食 海 中 魚 杖 翼 而 行 。 維 宜 芑 苣 穋 楊 是 食 。 有 驩 頭 之 國 。

帝 堯 帝 嚳 帝 舜 葬 於 岳 山 。 爰 有 文 貝 離 俞 𩿨 久 鷹 賈 延 維 視 肉 熊 羆 虎 豹 朱 木 赤 支 青 華 玄 實 。 有 申 山 者 。

大 荒 之 中 有 山 名 曰 天 臺 高 山 海 水 入 焉 。

東 南 海 之 外 甘 水 之 間 有 羲 和 之 國 。 有 女 子 名 曰 羲 和 方 浴 日 於 甘 淵 。 羲 和 者 帝 俊 之 妻 生 十 日 。

有 蓋 猶 之 山 者 其 上 有 甘 柤 枝 幹 皆 赤 黃 葉 白 華 黑 實 。 東 又 有 甘 華 枝 幹 皆 赤 黃 葉 。 有 青 馬 。 有 赤 馬 名 曰 三 騅 。 有 視 肉 。

有 小 人 名 曰 菌 人 。

有 南 類 之 山 爰 有 遺 玉 青 馬 三 騅 視 肉 甘 華 百 穀 所 在 。

#@

 大 荒 西 經 

西 北 海 之 外 大 荒 之 隅 有 山 而 不 合 名 曰 不 周 負 子 。 有 兩 黃 獸 守 之 。 有 水 曰 寒 暑 之 水 水 西 有 濕 山 水 東 有 幕 山 。 有 禹 攻 共 工 國 山 。

有 國 名 曰 淑 士 顓 頊 之 子 。

有 神 十 人 名 曰 女 媧 之 腸 化 為 神 處 栗 廣 之 野 。 橫 道 而 處 。

有 人 名 曰 石 夷 來 風 曰 韋 處 西 北 隅 以 司 日 月 之 長 短 。

有 五 彩 之 鳥 有 冠 名 曰 狂 鳥 。

有 大 澤 之 長 山 。 有 白 民 之 國 。

西 北 海 之 外 赤 水 之 東 有 長 脛 之 國 。

有 西 周 之 國 姬 姓 食 穀 。 有 人 方 耕 名 曰 叔 均 。 帝 俊 生 后 稷 稷 降 以 百 穀 。 稷 之 弟 曰 台 蠒 生 叔 均 。 叔 均 是 代 其 父 及 稷 播 百 穀 始 作 耕 。 有 赤 國 妻 氏 。 有 雙 山 。

西 海 之 外 大 荒 之 中 有 方 山 者 上 有 青 樹 名 曰 柜 格 之 松 日 月 所 出 入 也 。

西 北 海 之 外 赤 水 之 西 有 先 民 之 國 食 穀 使 四 鳥 。

有 北 狄 之 國 。 黃 帝 之 孫 曰 始 均 始 均 生 北 狄 。

有 芒 山 。 有 桂 山 。 有 榣 山 。 其 上 有 人 號 曰 太 子 長 琴 。 顓 頊 生 老 童 老 童 生 祝 融 祝 融 生 太 子 長 琴 是 處 搖 山 始 作 樂 風 。

有 五 彩 鳥 三 名 一 曰 皇 鳥 一 曰 鸞 鳥 一 曰 鳳 鳥 。

有 蟲 狀 如 菟 胸 以 後 者 裸 不 見 青 如 猨 狀 。

大 荒 之 中 有 山 名 曰 豐 沮 玉 門 日 月 所 入 。

有 靈 山 巫 咸 巫 即 巫 肦 巫 彭 巫 姑 巫 真 巫 禮 巫 抵 巫 謝 巫 羅 十 巫 從 此 升 降 百 藥 爰 在 。

西 有 王 母 之 山 壑 山 海 山 。 有 沃 之 國 沃 民 是 處 。 沃 之 野 鳳 鳥 之 卵 是 食 甘 露 是 飲 。 凡 其 所 欲 其 味 盡 存 。 爰 有 甘 華 甘 柤 白 柳 視 肉 三 騅 琁 瑰 瑤 碧 白 木 琅 玕 白 丹 青 丹 多 銀 鐵 。 鸞 鳥 自 歌 鳳 鳥 自 舞 爰 有 百 獸 相 群 是 處 是 謂 沃 之 野 。

有 三 青 鳥 赤 首 黑 目 一 名 曰 大 鵹 一 名 少 鵹 一 名 曰 青 鳥 。

有 軒 轅 之 臺 射 者 不 敢 西 嚮 射 畏 軒 轅 之 臺 。

大 荒 之 中 有 龍 山 日 月 所 入 。 有 三 澤 水 名 曰 三 淖 昆 吾 之 所 食 也 。

有 人 衣 青 以 袂 蔽 面 名 曰 女 丑 之 尸 。

有 女 子 之 國 。

有 桃 山 。 有 䖟 山 。 有 桂 山 。 有 于 土 山 。

有 丈 夫 之 國 。

有 弇 州 之 山 五 彩 之 鳥 仰 天 名 曰 鳴 鳥 。 爰 有 百 樂 歌 儛 之 風 。

有 軒 轅 之 國 。 江 山 之 南 棲 為 吉 不 壽 者 乃 八 百 歲 。

西 海 陼 中 有 神 人 面 鳥 身 珥 兩 青 蛇 踐 兩 赤 蛇 名 曰 弇 茲 。

大 荒 之 中 有 山 名 曰 日 月 山 天 樞 也 。 吳 姖 天 門 日 月 所 入 。 有 神 人 面 無 臂 兩 足 反 屬 于 頭 上 名 曰 噓 。 顓 頊 生 老 童 老 童 生 重 及 黎 帝 令 重 獻 上 天 令 黎 卭 下 地 下 地 是 生 噎 處 於 西 極 以 行 日 月 星 辰 之 行 次 。

有 人 反 臂 名 曰 天 虞 。

有 女 子 方 浴 月 。 帝 俊 妻 常 羲 生 月 十 有 二 此 始 浴 之 。

有 玄 丹 之 山 。 有 五 色 之 鳥 人 面 有 髮 。 爰 有 青 鴍 黃 鷔 青 鳥 黃 鳥 其 所 集 者 其 國 亡 。

有 池 名 孟 翼 之 攻 顓 頊 之 池 。

大 荒 之 中 有 山 名 曰 鏖 鏊 鉅 日 月 所 入 者 。

有 獸 左 右 有 首 名 曰 屏 蓬 。

有 巫 山 者 。 有 壑 山 者 。 有 金 門 之 山 有 人 名 曰 黃 姖 之 尸 。 有 比 翼 之 鳥 。 有 白 鳥 青 翼 黃 尾 玄 喙 。 有 赤 犬 名 曰 天 犬 其 所 下 者 有 兵 。

西 海 之 南 流 沙 之 濱 赤 水 之 後 黑 水 之 前 有 大 山 名 曰 崑 崙 之 丘 。 有 神 人 面 虎 身 有 文 有 尾 皆 白 處 之 。 其 下 有 弱 水 之 淵 環 之 其 外 有 炎 火 之 山 投 物 輒 然 。 有 人 戴 勝 虎 齒 有 豹 尾 穴 處 名 曰 西 王 母 。 此 山 萬 物 盡 有 。

大 荒 之 中 有 山 名 曰 常 陽 之 山 日 月 所 入 。

有 寒 荒 之 國 。 有 二 人 女 祭 女 薎 。

有 壽 麻 之 國 。 南 岳 娶 州 山 女 名 曰 女 虔 。 女 虔 生 季 格 季 格 生 壽 麻 。 壽 麻 正 立 無 景 疾 呼 無 嚮 。 爰 有 大 暑 不 可 以 往 。

有 人 無 首 操 戈 盾 立 名 曰 夏 耕 之 尸 。 故 成 湯 伐 夏 桀 于 章 山 克 之 斬 耕 厥 前 。 耕 既 立 無 首 走 厥 咎 乃 降 于 巫 山 。

有 人 名 曰 吳 回 奇 左 是 無 右 臂 。

有 蓋 山 之 國 有 樹 赤 皮 支 幹 青 葉 名 曰 朱 木 。

有 一 臂 民 。

大 荒 之 中 有 山 名 曰 大 荒 之 山 日 月 所 入 。 有 人 焉 三 面 是 顓 頊 之 子 三 面 一 臂 三 面 之 人 不 死 是 謂 大 荒 之 野 。

西 南 海 之 外 赤 水 之 南 流 沙 之 西 有 人 珥 兩 青 蛇 乘 兩 龍 名 曰 夏 后 開 。 開 上 三 嬪 于 天 得 九 辯 與 九 歌 以 下 。 此 天 穆 之 野 高 二 千 仞 開 焉 得 始 歌 九 招 。

有 互 人 之 國 。 炎 帝 之 孫 名 曰 靈 恝 靈 恝 生 互 人 是 能 上 下 于 天 。

有 魚 偏 枯 名 曰 魚 婦 。 顓 頊 死 即 復 蘇 。 風 道 北 來 天 乃 大 水 泉 蛇 乃 化 為 魚 是 謂 魚 婦 。 顓 頊 死 即 復 蘇 。

有 青 鳥 身 黃 赤 足 六 首 名 曰 𪇆 鳥 。

有 大 巫 山 。 有 金 之 山 。 西 南 大 荒 之 中 隅 有 徧 勾 常 羊 之 山 。

按 夏 后 開 即 啟 避 漢 景帝 諱 云 。

#@

 大 荒 北 經 

東 北 海 之 外 大 荒 之 中 河 水 之 間 附 禺 之 山 帝 顓 頊 與 九 嬪 葬 焉 。 爰 有 𩿨 久 文 貝 離 俞 鸞 鳥 凰 鳥 大 物 小 物 。 有 青 鳥 琅 鳥 玄 鳥 黃 鳥 虎 豹 熊 羆 黃 蛇 視 肉 璿 瑰 瑤 碧 皆 出 衛 於 山 。 丘 方 圓 三 百 里 丘 南 帝 俊 竹 林 在 焉 大 可 為 舟 。 竹 南 有 赤 澤 水 名 曰 封 淵 。 有 三 桑 無 枝 。 丘 西 有 沉 淵 顓 頊 所 浴 。

有 胡 不 與 之 國 烈 姓 黍 食 。

大 荒 之 中 有 山 名 曰 不 咸 。 有 肅 慎 氏 之 國 。 有 悲 蛭 四 翼 。 有 蟲 獸 首 蛇 身 名 曰 琴 蟲 。

有 人 名 曰 大 人 。 有 大 人 之 國 釐 姓 黍 食 。 有 大 青 蛇 黃 頭 食 麈 。

有 榆 山 。 有 鯀 攻 程 州 之 山 。

大 荒 之 中 有 山 名 曰 衡 天 。 有 先 民 之 山 。 有 槃 木 千 里 。

有 叔 歜 國 。 顓 頊 之 子 黍 食 使 四 鳥 虎 豹 熊 羆 。 有 黑 蟲 如 熊 狀 名 曰 猎 猎 。

有 北 齊 之 國 姜 姓 使 虎 豹 熊 羆 。

大 荒 之 中 有 山 名 曰 先 檻 大 逢 之 山 河 濟 所 入 海 北 注 焉 。 其 西 有 山 名 曰 禹 所 積 石 。

有 陽 山 者 。 有 順 山 者 順 水 出 焉 。 有 始 州 之 國 有 丹 山 。

有 大 澤 方 千 里 群 鳥 所 解 。

有 毛 民 之 國 依 姓 食 黍 使 四 鳥 。 禹 生 均 國 均 國 生 役 采 役 采 生 脩 鞈 脩 鞈 殺 綽 人 。 帝 念 之 潛 為 之 國 是 此 毛 民 。

有 儋 耳 之 國 任 姓 禺 號 子 食 穀 。 北 海 之 渚 中 有 神 人 面 鳥 身 珥 兩 青 蛇 踐 兩 赤 蛇 名 曰 禺 彊 。

大 荒 之 中 有 山 名 曰 北 極 天 樻 海 水 北 注 焉 。 有 神 九 首 人 面 鳥 身 名 曰 九 鳳 。 又 有 神 衘 蛇 操 蛇 其 狀 虎 首 人 身 四 蹄 長 肘 名 曰 彊 良 。

大 荒 之 中 有 山 名 曰 成 都 載 天 。 有 人 珥 兩 黃 蛇 把 兩 黃 蛇 名 曰 夸 父 。 后 土 生 信 信 生 夸 父 。 夸 父 不 量 力 欲 追 日 景 逮 之 於 禺 谷 。 捋 飲 河 而 不 足 也 將 走 大 澤 未 至 死 于 此 。 應 龍 已 殺 蚩 尤 又 殺 夸 父 乃 去 南 方 處 之 故 南 方 多 雨 。

又 有 無 腸 之 國 是 任 姓 無 繼 子 食 魚 。

共 工 臣 名 曰 相 繇 九 首 蛇 身 自 環 食 于 九 土 。 其 所 歍 所 尼 即 為 源 澤 不 辛 乃 苦 百 獸 莫 能 處 。 禹 湮 洪 水 殺 相 繇 其 血 腥 臭 不 可 生 穀 其 地 多 水 不 可 居 也 。 禹 湮 之 三 仞 三 沮 乃 以 為 池 群 帝 是 因 以 為 臺 。 在 崑 崙 之 北 。

有 岳 之 山 尋 竹 生 焉 。

大 荒 之 中 有 山 名 曰 不 句 海 水 入 焉 。

有 係 昆 之 山 者 有 共 工 之 臺 射 者 不 敢 北 嚮 。 有 人 衣 青 衣 名 曰 黃 帝 女 魃 。 蚩 尤 作 兵 伐 黃 帝 黃 帝 乃 令 應 龍 攻 之 冀 州 之 野 。 應 龍 畜 水 蚩 尤 請 風 伯 雨 師 縱 大 風 雨 。 黃 帝 乃 下 天 女 曰 魃 。 雨 止 遂 殺 蚩 尤 。 魃 不 得 復 上 所 居 不 雨 。 叔 均 言 之 帝 後 置 之 赤 水 之 北 叔 均 乃 為 田 祖 。 魃 時 亡 之 。 所 欲 逐 之 者 令 曰 神 北 行 ！ 先 除 水 道 決 通 溝 瀆 。

有 人 方 食 魚 名 曰 深 目 民 之 國 昐 姓 食 魚 。

有 鍾 山 者 。 有 女 子 衣 青 衣 名 曰 赤 水 女 子 獻 。

大 荒 之 中 有 山 名 曰 融 父 山 順 水 入 焉 。 有 人 名 曰 犬 戎 。 黃 帝 生 苗 龍 苗 龍 生 融 吾 融 吾 生 弄 明 弄 明 生 白 犬 白 犬 有 牝 牡 是 為 犬 戎 肉 食 。 有 赤 獸 馬 狀 無 首 名 曰 戎 宣 王 尸 。

有 山 名 曰 齊 州 之 山 君 山 鬵 山 鮮 野 山 魚 山 。

有 人 一 目 當 面 中 生 一 曰 是 威 姓 少 昊 之 子 食 黍 。

有 繼 無 民 繼 無 民 任 姓 無 骨 子 食 氣 魚 。

西 北 海 外 流 沙 之 東 有 國 曰 中 䡢 顓 頊 之 子 食 黍 。

有 國 名 曰 賴 丘 。 有 犬 戎 國 。 有 神 人 面 獸 身 名 曰 犬 戎 。

西 北 海 外 黑 水 之 北 有 人 有 翼 名 曰 苗 民 。 顓 頊 生 驩 頭 驩 頭 生 苗 民 苗 民 百 姓 食 肉 。 有 山 名 曰 章 山 。

大 荒 之 中 有 衡 石 山 九 陰 山 泂 野 之 山 上 有 赤 樹 青 葉 赤 華 名 曰 若 木 。

有 牛 黎 之 國 。 有 人 無 骨 儋 耳 之 子 。

西 北 海 之 外 赤 水 之 北 有 章 尾 山 。 有 神 人 面 蛇 身 而 赤 直 目 正 乘 其 瞑 乃 晦 其 視 乃 明 不 食 不 寢 不 息 風 雨 是 謁 。 是 燭 九 陰 是 謂 燭 龍 。

#@

 海 內 經 

東 海 之 內 北 海 之 隅 有 國 名 曰 朝 鮮 天 毒 其 人 水 居 偎 人 愛 人 。

西 海 之 內 流 沙 之 中 有 國 名 曰 壑 市 。

西 海 之 內 流 沙 之 西 有 國 名 曰 沮 葉 。

流 沙 之 西 有 鳥 山 者 三 水 出 焉 。 爰 有 黃 金 璿 瑰 丹 貨 銀 鐵 皆 流 于 此 中 。 又 有 淮 山 好 水 出 焉 。

流 沙 之 東 黑 水 之 西 有 朝 雲 之 國 司 彘 之 國 。 黃 帝 妻 雷 祖 生 昌 意 昌 意 降 處 若 水 生 韓 流 。 韓 流 擢 首 謹 耳 人 面 豕 喙 麟 身 渠 股 豚 止 取 淖 子 曰 阿 女 生 帝 顓 頊 。

流 沙 之 東 黑 水 之 間 有 山 名 不 死 之 山 。

華 山 青 水 之 東 有 山 名 曰 肇 山 有 人 名 曰 柏 高 柏 高 上 下 於 此 至 于 天 。

西 南 黑 水 之 間 有 都 廣 之 野 后 稷 葬 焉 。 爰 有 膏 菽 膏 稻 膏 黍 膏 稷 百 穀 自 生 冬 夏 播 琴 。 鸞 鳥 自 歌 鳳 鳥 自 儛 靈 壽 實 華 草 木 所 聚 。 爰 有 百 獸 相 群 爰 處 。 此 草 也 冬 夏 不 死 。

南 海 之 內 黑 水 青 水 之 間 有 木 名 曰 若 木 若 水 出 焉 。

有 禺 中 之 國 。 有 列 襄 之 國 。 有 靈 山 有 赤 蛇 在 木 上 名 曰 蝡 蛇 木 食 。

有 鹽 長 之 國 。 有 人 焉 鳥 首 名 曰 鳥 氏 。

有 九 丘 以 水 絡 之 名 曰 陶 唐 之 丘 有 叔 得 之 丘 孟 盈 之 丘 昆 吾 之 丘 黑 白 之 丘 赤 望 之 丘 參 衛 之 丘 武 夫 之 丘 神 民 之 丘 。 有 木 青 葉 紫 莖 玄 華 黃 實 名 曰 建 木 百 仞 無 枝 有 九 欘 下 有 九 枸 其 實 如 麻 其 葉 如 芒 大 皞 爰 過 黃 帝 所 為 。

有 窫 窳 龍 首 是 食 人 。 有 青 獸 人 面 名 曰 猩 猩 。

西 南 有 巴 國 。 大 皞 生 咸 鳥 咸 鳥 生 乘 釐 乘 釐 生 後 照 後 照 是 始 為 巴 人 。

有 國 名 曰 流 黃 辛 氏 其 域 中 方 三 百 里 其 出 是 塵 土 。 有 巴 遂 山 澠 水 出 焉 。

又 有 朱 卷 之 國 。 有 黑 蛇 青 首 食 象 。

南 方 有 贛 巨 人 人 面 長 臂 黑 身 有 毛 反 踵 見 人 笑 亦 笑 唇 蔽 其 面 因 即 逃 也 。

又 有 黑 人 虎 首 鳥 足 兩 手 持 蛇 方 啗 之 。

有 羸 民 鳥 足 。 有 封 豕 。

有 人 曰 苗 民 。 有 神 焉 人 首 蛇 身 長 如 轅 左 右 有 首 衣 紫 衣 冠 旃 冠 名 曰 延 維 人 主 得 而 饗 食 之 伯 天下 。

有 鸞 鳥 自 歌 鳳 鳥 自 儛 。 鳳 鳥 首 文 曰 德 翼 文 曰 順 膺 文 曰 仁 背 文 曰 義 見 則 天下 和 。

又 有 青 獸 如 菟 名 曰 𡹤 狗 。 有 翠 鳥 。 有 孔 鳥 。

南 海 之 內 有 衡 山 。 有 菌 山 。 有 桂 山 。 有 山 名 三 天子 之 都 。

南 方 蒼 梧 之 丘 蒼 梧 之 淵 其 中 有 九 嶷 山 舜 之 所 葬 在 長 沙 零 陵 界 中 。

北 海 之 內 有 蛇 山 者 蛇 水 出 焉 東 入 于 海 。 有 五 彩 之 鳥 飛 蔽 一 鄉 名 曰 翳 鳥 。 又 有 不 距 之 山 巧 倕 葬 其 西 。

北 海 之 內 有 反 縛 盜 械 帶 戈 常 倍 之 佐 名 曰 相 顧 之 尸 。

伯 夷 父 生 西 岳 西 岳 生 先 龍 先 龍 是 始 生 氐 羌 氐 羌 乞 姓 。

北 海 之 內 有 山 名 曰 幽 都 之 山 黑 水 出 焉 。 其 上 有 玄 鳥 玄 蛇 玄 豹 玄 虎 玄 狐 蓬 尾 。 有 大 玄 之 山 。 有 玄 丘 之 民 。 有 大 幽 之 國 。 有 赤 脛 之 民 。

有 釘 靈 之 國 其 民 從 膝 已 下 有 毛 馬 蹄 善 走 。

炎 帝 之 孫 伯 陵 伯 陵 同 吳 權 之 妻 阿 女 緣 婦 緣 婦 孕 三 年 是 生 鼓 延 殳 。 始 為 侯 鼓 延 是 始 為 鍾 為 樂 風 。

黃 帝 生 駱 明 駱 明 生 白 馬 白 馬 是 為 鯀 。

帝 俊 生 禺 號 禺 號 生 淫 梁 淫 梁 生 番 禺 是 始 為 舟 。 番 禺 生 奚 仲 奚 仲 生 吉 光 吉 光 是 始 以 木 為 車 。

少 皞 生 般 般 是 始 為 弓 矢 。

帝 俊 賜 羿 彤 弓 素 矰 以 扶 下 國 羿 是 始 去 恤 下 地 之 百 艱 。

帝 俊 生 晏 龍 晏 龍 是 為 琴 瑟 。

帝 俊 有 子 八 人 是 始 為 歌 儛 。

帝 俊 生 三 身 三 身 生 義 均 義 均 是 始 為 巧 倕 是 始 作 下 民 百 巧 。 后 稷 是 播 百 穀 。 稷 之 孫 曰 叔 均 是 始 作 牛 耕 。 大 比 赤 陰 是 始 為 國 。 禹 鯀 是 始 布 土 均 定 九 州 。

炎 帝 之 妻 赤 水 之 子 聽 訞 生 炎 居 炎 居 生 節 並 節 並 生 戲 器 戲 器 生 祝 融 祝 融 降 處 于 江 水 生 共 工 共 工 生 術 器 術 器 首 方 顛 是 復 土 穰 以 處 江 水 。 共 工 生 后 土 后 土 生 噎 鳴 噎 鳴 生 歲 十 有 二 。

洪 水 滔 天 。 鯀 竊 帝 之 息 壤 以 堙 洪 水 不 待 帝 命 。 帝 令 祝 融 殺 鯀 于 羽 郊 。 鯀 復 生 禹 。 帝 乃 命 禹 卒 布 土 以 定 九 州 。

