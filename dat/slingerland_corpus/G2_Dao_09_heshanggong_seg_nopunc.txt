 道 經 

#@

 體 道 

道 可 道 謂 經 術 政 教 之 道 也 。 非 常 道 。 非 自 然 生 長 之 道 也 。 常 道 當 以 無 為 養 神 無 事 安 民 含 光 藏 暉 滅 跡 匿 端 不 可 稱 道 。 名 可 名 謂 富 貴 尊 榮 高 世 之 名 也 。 非 常 名 。 非 自 然 常 在 之 名 也 。 常 名 當 如 嬰 兒 之 未 言 雞 子 之 未 分 明 珠 在 蚌 中 美 玉 處 石 間 內 雖 昭 昭 外 如 愚 頑 。 無 名 天地 之 始 。 無 名 者 謂 道 道 無 形 故 不 可 名 也 。 始 者 道 本 也 吐 氣 布 化 出 於 虛 無 為 天地 本 始 也 。 有 名 萬 物 之 母 。 有 名 謂 天地 。 天地 有 形 位 有 陰 陽 有 柔 剛 是 其 有 名 也 。 萬 物 母 者 天地 含 氣 生 萬 物 長 大 成 熟 如 母 之 養 子 也 。 故 常 無 欲 以 觀 其 妙 妙 要 也 。 人 常 能 無 欲 則 可 以 觀 道 之 要 要 謂 一 也 。 一 出 布 名 道 讚 敘 明 是 非 。 常 有 欲 以 觀 其 徼 。 徼 歸 也 。 常 有 欲 之 人 可 以 觀 世 俗 之 所 歸 趣 也 。 此 兩 者 同 出 而 異 名 兩 者 謂 有 欲 無 欲 也 。 同 出 者 同 出 人 心 也 。 而 異 名 者 所 名 各 異 也 。 名 無 欲 者 長 存 名 有 欲 者 亡 身 也 。 同 謂 之 玄 玄 天 也 。 言 有 欲 之 人 與 無 欲 之 人 同 受 氣 於 天 也 。 玄 之 又 玄 天 中 復 有 天 也 。 稟 氣 有 厚 薄 得 中 和 滋 液 則 生 賢 聖 得 錯 亂 污 辱 則 生 貪 淫 也 。 眾 妙 之 門 。 能 之 天 中 復 有 天 稟 氣 有 厚 薄 除 情 去 欲 守 中 和 是 謂 知 道 要 之 門 戶 也 。

#@

 養 身 

天下 皆 知 美 之 為 美 自 揚 己 美 使 彰 顯 也 。 斯 惡 已 有 危 亡 也 。 皆 知 善 之 為 善 有 功 名 也 。 斯 不 善 已 。 人 所 爭 也 。 故 有 無 相 生 見 有 而 為 無 也 。 難 易 相 成 見 難 而 為 易 也 。 長 短 相 較 見 短 而 為 長 也 。 高 下 相 傾 見 高 而 為 下 也 。 音 聲 相 和 上 唱 下 必 和 也 。 前 後 相 隨 。 上 行 下 必 隨 也 。 是 以 聖 人 處 無 為 之 事 以 道 治 也 。 行 不 言 之 教 以 身 師 導 之 也 。 萬 物 作 焉 各 自 動 也 。 而 不 辭 不 辭 謝 而 逆 止 。 生 而 不 有 元 氣 生 萬 物 而 不 有 為 而 不 恃 道 所 施 為 不 恃 望 其 報 也 。 功 成 而 弗 居 。 功 成 事 就 退 避 不 居 其 位 。 夫 唯 弗 居 夫 惟 功 成 不 居 其 位 。 是 以 不 去 。 福 德 常 在 不 去 其 身 也 。 此 言 不 行 不 可 隨 不 言 不 可 知 疾 。 上 六 句 有 高 下 長 短 君 開 一 源 下 生 百 端 百 端 之 變 無 不 動 亂 。

#@

 安 民 

不 尚 賢 賢 謂 世 俗 之 賢 辯 口 明 文 離 道 行 權 去 質 為 文 也 。 不 尚 者 不 貴 之 以 祿 不 貴 之 以 官 。 使 民 不 爭 。 不 爭 功 名 返 自 然 也 。 不 貴 難 得 之 貨 言 人 君 不 御 好 珍 寶 黃 金 棄 於 山 珠 玉 捐 於 淵 也 。 使 民 不 為 盜 。 上 化 清 靜 下 無 貪 人 。 不 見 可 欲 放 鄭 聲 遠 美 人 。 使 心 不 亂 。 不 邪 淫 不 惑 亂 也 。 是 以 聖 人 之 治 說 聖 人 治 國 與 治 身 同 也 。 虛 其 心 除 嗜 欲 去 亂 煩 。 實 其 腹 懷 道 抱 一 守 五 神 也 。 弱 其 志 和 柔 謙 讓 不 處 權 也 。 強 其 骨 。 愛 精 重 施 髓 滿 骨 堅 。 常 使 民 無 知 無 欲 。 返 樸 守 淳 。 使 夫 知 者 不 敢 為 也 。 思 慮 深 不 輕 言 。 為 無 為 不 造 作 動 因 循 。 則 無 不 治 。 德 化 厚 百 姓 安 。

#@

 無 源 

道 沖 而 用 之 沖 中 也 。 道 匿 名 藏 譽 其 用 在 中 。 或 不 盈 或 常 也 。 道 常 謙 虛 不 盈 滿 。 淵 乎 似 萬 物 之 宗 。 道 淵 深 不 可 知 似 為 萬 物 知 宗 祖 。 挫 其 銳 銳 進 也 。 人 欲 銳 精 進 取 功 名 當 挫 止 之 法 道 不 自 見 也 。 解 其 紛 紛 結 恨 也 。 當 念 道 無 為 以 解 釋 。 和 其 光 言 雖 有 獨 見 之 明 當 知 闇 昧 不 當 以 擢 亂 人 也 。 同 其 塵 。 當 與 眾 庶 同 垢 塵 不 當 自 別 殊 。 湛 兮 似 若 存 。 言 當 湛 然 安 靜 故 能 長 存 不 亡 。 吾 不 知 誰 之 子 老 子 言 我 不 知 道 所 從 生 。 象 帝 之 先 。 道 自 在 天 帝 之 前 此 言 道 乃 先 天地 之 生 也 。 至 今 在 者 以 能 安 靜 湛 然 不 勞 煩 欲 使 人 修 身 法 道 。

#@

 虛 用 

天地 不 仁 天 施 地 化 不 以 仁 恩 任 自 然 也 。 以 萬 物 為 芻 狗 。 天地 生 萬 物 人 最 為 貴 天地 視 之 如 芻 草 狗 畜 不 貴 望 其 報 也 。 聖 人 不 仁 聖 人 愛 養 萬 民 不 以 仁 恩 法 天地 行 自 然 。 以 百 姓 為 芻 狗 。 聖 人 視 百 姓 如 芻 草 狗 畜 不 貴 望 其 禮 意 。 天地 之 間 天地 之 間 空 虛 和 氣 流 行 故 萬 物 自 生 。 人 能 除 情 欲 節 滋 味 清 五 臟 則 神明 居 之 也 。 其 猶 橐 籥 乎 。 橐 籥 中 空 虛 人 能 有 聲 氣 。 虛 而 不 屈 動 而 愈 出 。 言 空 虛 無 有 屈 竭 時 動 搖 之 益 出 聲 氣 也 。 多 言 數 窮 多 事 害 神 多 言 害 身 口 開 舌 舉 必 有 禍 患 。 不 如 守 中 。 不 如 守 德 於 中 育 養 精 神 愛 氣 希 言 。

#@

 成 象 

谷 神 不 死 谷 養 也 。 人 能 養 神 則 不 死 也 。 神 謂 五 臟 之 神 也 。 肝 藏 魂 肺 藏 魄 心 藏 神 腎 藏 精 脾 藏 志 五 藏 盡 傷 則 五 神 去 矣 。 是 謂 玄 牝 。 言 不 死 之 有 在 於 玄 牝 。 玄 天 也 於 人 為 鼻 。 牝 地 也 於 人 為 口 。 天 食 人 以 五 氣 從 鼻 入 藏 於 心 。 五 氣 輕 微 為 精 神 聰 明 音 聲 五 性 。 其 鬼 曰 魂 魂 者 雄 也 主 出 入 於 人 鼻 與 天 通 故 鼻 為 玄 也 。 地 食 人 以 五 味 從 口 入 藏 於 胃 。 五 味 濁 辱 為 形 骸 骨 肉 血 脈 六 情 。 其 鬼 曰 魄 魄 者 雌 也 主 出 入 於 人 口 與 地 通 故 口 為 牝 也 。 玄 牝 之 門 是 謂 天地 根 。 根 元 也 。 言 鼻 口 之 門 是 乃 通 天地 之 元 氣 所 從 往 來 也 。 綿 綿 若 存 鼻 口 呼 噏 喘 息 當 綿 綿 微 妙 若 可 存 復 若 無 有 。 用 之 不 勤 。 用 氣 當 寬 舒 不 當 急 疾 懃 勞 也 。

#@

 韜 光 

天 長 地 久 說 天地 長 生 久 壽 以 喻 教 人 也 。 　 天地 所 以 能 長 且 久 者 以 其 不 自 生 天地 所 以 獨 長 且 久 者 以 其 安 靜 施 不 求 報 不 如 人 居 處 汲 汲 求 自 饒 之 利 奪 人 以 自 與 也 。 故 能 長 生 。 以 其 不 求 生 故 能 長 生 不 終 也 。 是 以 聖 人 後 其 身 先 人 而 後 己 也 。 而 身 先 天下 敬 之 先 以 為 長 。 外 其 身 薄 己 而 厚 人 也 。 而 身 存 。 百 姓 愛 之 如 父 母 神明 祐 之 若 赤 子 故 身 常 存 。 非 以 其 無 私 邪 。 聖 人 為 人 所 愛 神明 所 祐 非 以 其 公 正 無 私 所 致 乎 。 故 能 成 其 私 。 人 以 為 私 者 欲 以 厚 己 也 。 聖 人 無 私 而 己 自 厚 故 能 成 其 私 也 。

#@

 易 性 

上 善 若 水 。 上 善 之 人 如 水 之 性 。 水 善 利 萬 物 而 不 爭 水 在 天 為 霧 露 在 地 為 源 泉 也 。 處 眾 人 之 所 惡 眾 人 惡 卑 濕 垢 濁 水 獨 靜 流 居 之 也 。 故 幾 於 道 。 水 性 幾 於 道 同 。 居 善 地 水 性 善 喜 於 地 草 木 之 上 即 流 而 下 有 似 於 牝 動 而 下 人 也 。 心 善 淵 水 深 空 虛 淵 深 清 明 。 與 善 仁 萬 物 得 水 以 生 。 與 虛 不 與 盈 也 。 言 善 信 水 內 影 照 形 不 失 其 情 也 。 正 善 治 無 有 不 洗 清 且 平 也 。 事 善 能 能 方 能 圓 曲 直 隨 形 。 動 善 時 。 夏 散 冬 凝 應 期 而 動 不 失 天 時 。 夫 唯 不 爭 壅 之 則 止 決 之 則 流 聽 從 人 也 。 故 無 尤 。 水 性 如 是 故 天下 無 有 怨 尤 水 者 也 。

#@

 運 夷 

持 而 盈 之 不 如 其 已 。 盈 滿 也 。 已 止 也 。 持 滿 必 傾 不 如 止 也 。 揣 而 梲 之 不 可 長 保 。 揣 治 也 。 先 揣 之 後 必 棄 捐 。 金 玉 滿 堂 莫 之 能 守 。 嗜 欲 傷 神 財 多 累 身 。 富 貴 而 驕 自 遺 其 咎 。 夫 富 當 賑 貧 貴 當 憐 賤 而 反 驕 恣 必 被 禍 患 也 。 功 成 名 遂 身 退 天 之 道 。 言 人 所 為 功 成 事 立 名 跡 稱 遂 不 退 身 避 位 則 遇 於 害 此 乃 天 之 常 道 也 。 譬 如 日 中 則 移 月 滿 則 虧 物 盛 則 衰 樂 極 則 哀 。

#@

 能 為 

載 營 魄 營 魄 魂 魄 也 。 人 載 魂 魄 之 上 得 以 生 當 愛 養 之 。 喜 怒 亡 魂 卒 驚 傷 魄 。 魂 在 肝 魄 在 肺 。 美 酒 甘 肴 腐 人 肝 肺 。 故 魂 靜 志 道 不 亂 魄 安 得 壽 延 年 也 。 抱 一 能 無 離 乎 言 人 能 抱 一 使 不 離 於 身 則 長 存 。 一 者 道 始 所 生 太 和 之 精 氣 也 。 故 曰 一 布 名 於 天下 天 得 一 以 清 地 得 一 以 寧 侯 王 得 一 以 為 正 平 入 為 心 出 為 行 布 施 為 德 摠 名 為 一 。 一 之 為 言 志 一 無 二 也 。 專 氣 致 柔 專 守 精 氣 使 不 亂 則 形 體 能 應 之 而 柔 順 。 能 嬰 兒 。 能 如 嬰 兒 內 無 思 慮 外 無 政 事 則 精 神 不 去 也 。 滌 除 玄 覽 當 洗 其 心 使 潔 淨 也 。 心 居 玄 冥 之 處 覽 知 萬 事 故 謂 之 玄 覽 也 。 能 無 疵 。 不 淫 邪 也 淨 能 無 疵 病 乎 。 愛 民 治 國 治 身 者 愛 氣 則 身 全 治 國 者 愛 民 則 國 安 。 能 無 為 。 治 身 者 呼 吸 精 氣 無 令 耳 聞 ﹔ 治 國 者 佈 施 惠 德 無 令 下 知 也 。 天 門 開 闔 天 門 謂 北 極 紫 微 宮 。 開 闔 謂 終 始 五 際 也 。 治 身 天 門 謂 鼻 孔 開 謂 喘 息 闔 謂 呼 吸 也 。 能 為 雌 。 治 身 當 如 雌 牝 安 靜 柔 弱 治 國 應 變 合 而 不 唱 也 。 明 白 四 達 言 達 明 白 如 日 月 四 通 滿 於 天下 八 極 之 外 。 故 曰 視 之 不 見 聽 之 不 聞 彰 布 之 於 十 方 煥 煥 煌 煌 也 。 能 無 知 。 無 有 能 知 道 滿 於 天下 者 。 生 之 畜 之 。 道 生 萬 物 而 畜 養 之 。 生 而 不 有 道 生 萬 物 無 所 取 有 。 為 而 不 恃 道 所 施 為 不 恃 望 其 報 也 。 長 而 不 宰 道 長 養 萬 物 不 宰 割 以 為 器 用 。 是 謂 玄 德 。 言 道 行 德 玄 冥 不 可 得 見 欲 使 人 如 道 也 。

#@

 無 用 

三 十 輻 共 一 轂 古 者 車 三 十 輻 法 月 數 也 。 共 一 轂 者 轂 中 有 孔 故 眾 輻 共 湊 之 。 治 身 者 當 除 情 去 欲 使 五 藏 空 虛 神 乃 歸 之 。 治 國 者 寡 能 摠 眾 弱 共 使 強 也 。 當 其 無 有 車 之 用 。 無 謂 空 虛 。 轂 中 空 虛 輪 得 轉 行 轝 中 空 虛 人 得 載 其 上 也 。 埏 埴 以 為 器 埏 和 也 。 埴 土 也 。 和 土 以 為 飲 食 之 器 。 當 其 無 有 器 之 用 。 器 中 空 虛 故 得 有 所 盛 受 。 鑿 戶 牖 以 為 室 謂 作 屋 室 。 當 其 無 有 室 之 用 。 言 戶 牖 空 虛 人 得 以 出 入 觀 視 室 中 空 虛 人 得 以 居 處 是 其 用 。 故 有 之 以 為 利 利 物 也 利 於 形 用 。 器 中 有 物 室 中 有 人 恐 其 屋 破 壞 腹 中 有 神 畏 其 形 亡 也 。 無 之 以 為 用 。 言 虛 空 者 乃 可 用 盛 受 萬 物 故 曰 虛 無 能 制 有 形 。 道 者 空 也 。

#@

 檢 欲 

五 色 令 人 目 盲 貪 淫 好 色 則 傷 精 失 明 也 。 五 音 令 人 耳 聾 好 聽 五 音 則 和 氣 去 心 不 能 聽 無 聲 之 聲 。 五 味 令 人 口 爽 爽 亡 也 。 人 嗜 於 五 味 於 口 則 口 亡 言 失 於 道 也 。 馳 騁 畋 獵 令 人 心 發 狂 人 精 神 好 安 靜 馳 騁 呼 吸 精 神 散 亡 故 發 狂 也 。 難 得 之 貨 令 人 行 妨 。 妨 傷 也 。 難 得 之 貨 謂 金 銀 珠 玉 心 貪 意 欲 不 知 饜 足 則 行 傷 身 辱 也 。 是 以 聖 人 為 腹 守 五 性 去 六 情 節 志 氣 養 神明 。 不 為 目 目 不 妄 視 妄 視 泄 精 於 外 。 故 去 彼 取 此 。 去 彼 目 之 妄 視 取 此 腹 之 養 性 。

#@

 厭 恥 

寵 辱 若 驚 身 寵 亦 驚 身 辱 亦 驚 。 貴 大 患 若 身 。 貴 畏 也 。 若 至 也 。 謂 大 患 至 身 故 皆 驚 。 何 謂 寵 辱 。 問 何 謂 寵 何 謂 辱 。 寵 者 尊 榮 辱 者 恥 辱 。 及 身 還 自 問 者 以 曉 人 也 。 辱 為 下 辱 為 下 賤 。 得 之 若 驚 得 寵 榮 驚 者 處 高 位 如 臨 深 危 也 。 貴 不 敢 驕 富 不 敢 奢 。 失 之 若 驚 失 者 失 寵 處 辱 也 。 驚 者 恐 禍 重 來 也 。 是 謂 寵 辱 若 驚 。 解 上 得 之 若 驚 失 之 若 驚 。 何 謂 貴 大 患 若 身 。 復 還 自 問 何 故 畏 大 患 至 身 。 吾 所 以 有 大 患 者 為 吾 有 身 。 吾 所 以 有 大 患 者 為 吾 有 身 。 有 身 憂 者 勤 勞 念 其 飢 寒 觸 情 從 欲 則 遇 禍 患 也 。 及 吾 無 身 吾 何 有 患 。 使 吾 無 有 身 體 得 道 自 然 輕 舉 昇 雲 出 入 無 間 與 道 通 神 當 有 何 患 。 故 貴 以 身 為 天下 者 則 可 寄 天下 言 人 君 貴 其 身 而 賤 人 欲 為 天下 主 者 則 可 寄 立 不 可 以 久 也 。 愛 以 身 為 天下 若 可 託 天下 。 言 人 君 能 愛 其 身 非 為 己 也 乃 欲 為 萬 民 之 父 母 。 以 此 得 為 天下 主 者 乃 可 以 託 其 身 於 萬 民 之 上 長 無 咎 也 。

#@

 贊 玄 

視 之 不 見 名 曰 夷 無 色 曰 夷 。 言 一 無 采 色 不 可 得 視 而 見 之 。 聽 之 不 見 名 曰 希 無 聲 曰 希 。 言 一 無 音 聲 不 可 得 聽 而 聞 之 。 搏 之 不 得 名 曰 微 。 無 形 曰 微 。 言 一 無 形 體 不 可 摶 持 而 得 之 。 此 三 者 不 可 致 詰 三 者 謂 夷 希 微 也 。 不 可 致 詰 者 夫 無 色 無 聲 無 形 口 不 能 言 書 不 能 傳 當 受 之 以 靜 求 之 以 神 不 可 問 詰 而 得 之 也 。 故 混 而 為 一 。 混 合 也 。 故 合 於 三 名 之 為 一 。 其 上 不 皦 言 一 在 天 上 不 皦 。 皦 光 明 。 其 下 不 昧 。 言 一 在 天下 不 昧 。 昧 有 所 闇 冥 。 繩 繩 不 可 名 繩 繩 者 動 行 無 窮 級 也 。 不 可 名 者 非 一 色 也 不 可 以 青 黃 白 黑 別 非 一 聲 也 不 可 以 宮 商 角 徵 羽 聽 非 一 形 也 不 可 以 長 短 大 小 度 之 也 。 復 歸 於 無 物 。 物 質 也 。 復 當 歸 之 於 無 質 。 是 謂 無 狀 之 狀 言 一 無 形 狀 而 能 為 萬 物 作 形 狀 也 。 無 物 之 象 一 無 物 質 而 為 萬 物 設 形 象 也 。 是 謂 惚 恍 。 一 忽 忽 恍 恍 者 若 存 若 亡 不 可 見 之 也 。 迎 之 不 見 其 首 一 無 端 末 不 可 預 待 也 。 除 情 去 欲 一 自 歸 之 也 。 隨 之 不 見 其 後 言 一 無 影 跡 不 可 得 而 看 。 執 古 之 道 以 御 今 之 有 聖 人 執 守 古 道 生 一 以 御 物 知 今 當 有 一 也 。 能 知 古 始 是 謂 道 紀 。 人 能 知 上 古 本 始 有 一 是 謂 知 道 綱 紀 也 。

#@

 顯 德 

古 之 善 為 士 者 謂 得 道 之 君 也 。 微 妙 玄 通 玄 天 也 。 言 其 志 節 玄 妙 精 與 天 通 也 。 深 不 可 識 。 道 德 深 遠 不 可 識 知 內 視 若 盲 反 聽 若 聾 莫 知 所 長 。 夫 唯 不 可 識 故 強 為 之 容 。 謂 下 句 也 。 與 兮 若 冬 涉 川 舉 事 輒 加 重 慎 與 。 與 兮 若 冬 涉 川 心 難 之 也 。 猶 兮 若 畏 四 鄰 其 進 退 猶 猶 如 拘 制 若 人 犯 法 畏 四 鄰 知 之 也 。 儼 兮 其 若 容 如 客 畏 主 人 儼 然 無 所 造 作 也 。 渙 兮 若 冰 之 將 釋 渙 者 解 散 。 釋 者 消 亡 。 除 情 去 欲 日 以 空 虛 。 敦 兮 其 若 朴 敦 者 質 厚 。 朴 者 形 未 分 。 內 守 精 神 外 無 文 采 也 。 曠 兮 其 若 谷 曠 者 寬 大 。 谷 者 空 虛 。 不 有 德 功 名 無 所 不 包 也 。 渾 兮 其 若 濁 。 渾 者 守 本 真 濁 者 不 照 然 。 與 眾 合 同 不 自 專 也 。 孰 能 濁 以 靜 之 徐 清 。 孰 誰 也 。 誰 能 知 水 之 濁 止 而 靜 之 徐 徐 自 清 也 。 孰 能 安 以 久 動 之 徐 生 。 誰 能 安 靜 以 久 徐 徐 以 長 生 也 。 保 此 道 者 不 欲 盈 。 保 此 徐 生 之 道 不 欲 奢 泰 盈 溢 。 夫 惟 不 盈 故 能 蔽 不 新 成 。 夫 為 不 盈 滿 之 人 能 守 蔽 不 為 新 成 。 蔽 者 匿 光 榮 也 。 新 成 者 貴 功 名 。

#@

 歸 根 

致 虛 極 得 道 之 人 捐 情 去 欲 五 內 清 靜 至 於 虛 極 。 守 靜 篤 守 清 靜 行 篤 厚 。 萬 物 並 作 作 生 也 。 萬 物 並 生 也 。 吾 以 觀 復 。 言 吾 以 觀 見 萬 物 無 不 皆 歸 其 本 也 。 人 當 念 重 其 本 也 。 夫 物 芸 芸 芸 芸 者 華 葉 盛 也 。 各 復 歸 其 根 言 萬 物 無 不 枯 落 各 復 反 其 根 而 更 生 也 。 歸 根 曰 靜 靜 謂 根 也 。 根 安 靜 柔 弱 謙 卑 處 下 故 不 復 死 也 。 是 謂 復 命 。 言 安 靜 者 是 為 復 還 性 命 使 不 死 也 。 復 命 曰 常 。 復 命 使 不 死 乃 道 之 所 常 行 也 。 知 常 曰 明 能 知 道 之 所 常 行 則 為 明 。 不 知 常 妄 作 凶 。 不 知 道 之 所 常 行 妄 作 巧 詐 則 失 神明 故 凶 也 。 知 常 容 能 知 道 之 所 常 行 去 情 忘 欲 無 所 不 包 容 也 。 容 乃 公 無 所 不 包 容 則 公 正 無 私 眾 邪 莫 當 。 公 乃 王 公 正 無 私 可 以 為 天下 王 。 治 身 正 則 形 一 神明 千 萬 共 湊 其 躬 也 。 王 乃 天 能 王 德 合 神明 乃 與 天 通 。 天 乃 道 德 與 天 通 則 與 道 合 同 也 。 道 乃 久 。 與 道 合 同 乃 能 長 久 。 沒 身 不 殆 。 能 公 能 王 通 天 合 道 四 者 純 備 道 德 弘 遠 無 殃 無 咎 乃 與 天地 俱 沒 不 危 殆 也 。

#@

 淳 風 

太 上 下 知 有 之 。 太 上 謂 太 古 無 名 之 君 。 下 知 有 之 者 下 知 上 有 君 而 不 臣 事 質 朴 也 。 其 次 親 之 譽 之 。 其 德 可 見 恩 惠 可 稱 故 親 愛 而 譽 之 。 其 次 畏 之 。 設 刑 法 以 治 之 。 其 次 侮 之 。 禁 多 令 煩 不 可 歸 誠 故 欺 侮 之 。 信 不 足 焉 ﹝ 有 不 信 焉 ﹞ 。 君 信 不 足 於 下 下 則 應 之 以 不 信 而 欺 其 君 也 。 猶 兮 其 貴 言 。 說 太 上 之 君 舉 事 猶 貴 重 於 言 恐 離 道 失 自 然 也 。 功 成 事 遂 謂 天下 太 平 也 。 百 姓 皆 謂 我 自 然 。 百 姓 不 知 君 上 之 德 淳 厚 反 以 為 己 自 當 然 也 。

#@

 俗 薄 

大 道 廢 有 仁 義 。 大 道 之 時 家 有 孝 子 戶 有 忠 信 仁 義 不 見 也 。 大 道 廢 不 用 惡 逆 生 乃 有 仁 義 可 傳 道 。 智 慧 出 有 大 偽 。 智 慧 之 君 賤 德 而 貴 言 賤 質 而 貴 文 下 則 應 之 以 為 大 偽 姦 詐 。 六 親 不 和 有 孝 慈 。 六 紀 絕 親 戚 不 合 乃 有 孝 慈 相 牧 養 也 。 國 家 昏 亂 有 忠 臣 。 政 令 不 明 上 下 相 怨 邪 僻 爭 權 乃 有 忠 臣 匡 正 其 君 也 。 此 言 天下 太 平 不 知 仁 人 盡 無 欲 不 知 廉 各 自 潔 己 不 知 貞 。 大 道 之 世 仁 義 沒 孝 慈 滅 猶 日 中 盛 明 眾 星 失 光 。

#@

 還 淳 

絕 聖 絕 聖 制 作 反 初 守 元 。 五 帝 垂 象 倉 頡 作 書 不 如 三 皇 結 繩 無 文 。 棄 智 棄 智 慧 反 無 為 。 民 利 百 倍 。 農 事 修 公 無 私 。 絕 仁 棄 義 絕 仁 之 見 恩 惠 棄 義 之 尚 華 言 。 民 復 孝 慈 。 德 化 淳 也 。 絕 巧 棄 利 絕 巧 者 詐 偽 亂 真 也 。 棄 利 者 塞 貪 路 閉 權 門 也 。 盜 賊 無 有 。 上 化 公 正 下 無 邪 私 。 此 三 者 謂 上 三 事 所 棄 絕 也 。 以 為 文 不 足 以 為 文 不 足 者 文 不 足 以 教 民 。 故 令 有 所 屬 。 當 如 下 句 。 見 素 抱 樸 見 素 者 當 抱 素 守 真 不 尚 文 飾 也 。 抱 朴 者 當 抱 其 質 朴 以 示 下 故 可 法 則 。 少 私 寡 欲 。 少 私 者 正 無 私 也 。 寡 欲 者 當 知 足 也 。

#@

 異 俗 

絕 學 絕 學 不 真 不 合 道 文 。 無 憂 。 除 浮 華 則 無 憂 患 也 。 唯 之 與 阿 相 去 幾 何 。 同 為 應 對 而 相 去 幾 何 。 疾 時 賤 質 而 貴 文 。 善 之 與 惡 相 去 若 何 。 善 者 稱 譽 惡 者 諫 諍 能 相 去 何 如 。 疾 時 惡 忠 直 用 邪 佞 也 。 人 之 所 畏 不 可 不 畏 。 人 謂 道 人 也 。 人 所 畏 者 畏 不 絕 學 之 君 也 。 不 可 不 畏 近 令 色 殺 仁 賢 。 荒 兮 其 未 央 哉 ！ 言 世 俗 人 荒 亂 欲 進 學 為 文 未 央 止 也 。 眾 人 熙 熙 熙 熙 放 淫 多 情 欲 也 。 如 享 太 牢 如 飢 思 太 牢 之 具 意 無 足 時 也 。 如 春 登 臺 。 春 陰 陽 交 通 萬 物 感 動 登 台 觀 之 意 志 淫 淫 然 。 我 獨 怕 兮 其 未 兆 我 獨 怕 然 安 靜 未 有 情 欲 之 形 兆 也 。 如 嬰 兒 之 未 孩 。 如 小 兒 未 能 答 偶 人 時 也 。 乘 乘 兮 若 無 所 歸 。 我 乘 乘 如 窮 鄙 無 所 歸 就 。 眾 人 皆 有 餘 眾 人 餘 財 以 為 奢 餘 智 以 為 詐 。 而 我 獨 若 遺 。 我 獨 如 遺 棄 似 於 不 足 也 。 我 愚 人 之 心 也 哉 不 與 俗 人 相 隨 守 一 不 移 如 愚 人 之 心 也 。 沌 沌 兮 。 無 所 分 別 。 俗 人 昭 昭 明 且 達 也 。 我 獨 若 昏 。 如 闇 昧 也 。 俗 人 察 察 察 察 急 且 疾 也 。 我 獨 悶 悶 。 悶 悶 無 所 割 截 。 忽 兮 若 海 我 獨 忽 忽 如 江 海 之 流 莫 知 其 所 窮 極 也 。 漂 兮 若 無 所 止 。 我 獨 漂 漂 若 飛 若 揚 無 所 止 也 志 意 在 神 域 也 。 眾 人 皆 有 以 以 有 為 也 。 而 我 獨 頑 我 獨 無 為 。 似 鄙 。 鄙 似 若 不 逮 也 。 我 獨 異 於 人 我 獨 與 人 異 也 。 而 貴 食 母 。 食 用 也 。 母 道 也 。 我 獨 貴 用 道 也 。

#@

 虛 心 

孔 德 之 容 孔 大 也 。 有 大 德 之 人 無 所 不 容 能 受 垢 濁 處 謙 卑 也 。 唯 道 是 從 。 唯 獨 也 。 大 德 之 人 不 隨 世 俗 所 行 獨 從 於 道 也 。 道 之 為 物 唯 怳 唯 忽 。 道 之 於 萬 物 獨 怳 忽 往 來 於 其 無 所 定 也 。 忽 兮 怳 兮 其 中 有 象 道 唯 忽 怳 無 形 之 中 獨 有 萬 物 法 象 。 怳 兮 忽 兮 其 中 有 物 。 道 唯 怳 忽 其 中 有 一 經 營 生 化 因 氣 立 質 。 窈 兮 冥 兮 其 中 有 精 道 唯 窈 冥 無 形 其 中 有 精 實 神明 相 薄 陰 陽 交 會 也 。 其 精 甚 真 言 存 精 氣 其 妙 甚 真 非 有 飾 也 。 其 中 有 信 。 道 匿 功 藏 名 其 信 在 中 也 。 自 古 及 今 其 名 不 去 自 從 也 。 自 古 至 今 道 常 在 不 去 。 以 閱 眾 甫 閱 稟 也 。 甫 始 也 。 言 道 稟 與 萬 物 始 生 從 道 受 氣 。 吾 何 以 知 眾 甫 之 然 哉 。 吾 何 以 知 萬 物 從 道 受 氣 。 以 此 。 此 今 也 。 以 今 萬 物 皆 得 道 精 氣 而 生 動 作 起 居 非 道 不 然 。

#@

 益 謙 

曲 則 全 曲 己 從 眾 不 自 專 則 全 其 身 也 。 枉 則 直 枉 屈 己 而 伸 人 久 久 自 得 直 也 。 窪 則 盈 地 窪 下 水 流 之 人 謙 下 德 歸 之 。 敝 則 新 自 受 弊 薄 後 己 先 人 天下 敬 之 久 久 自 新 也 。 少 則 得 自 受 取 少 則 得 多 也 天 道 祐 謙 神明 託 虛 。 多 則 惑 。 財 多 者 惑 於 所 守 學 多 者 惑 於 所 聞 。 是 以 聖 人 抱 一 為 天下 式 。 抱 守 也 。 式 法 也 。 聖 人 守 一 乃 知 萬 事 故 能 為 天下 法 式 也 。 不 自 見 故 明 聖 人 不 以 其 目 視 千 里 之 外 也 乃 因 天下 之 目 以 視 故 能 明 達 也 。 不 自 是 故 彰 聖 人 不 自 以 為 是 而 非 人 故 能 彰 顯 於 世 。 不 自 伐 故 有 功 伐 取 也 。 聖 人 德 化 流 行 不 自 取 其 美 故 有 功 於 天下 。 不 自 矜 故 長 。 矜 大 也 。 聖 人 不 自 貴 大 故 能 久 不 危 。 夫 惟 不 爭 故 天下 莫 能 與 之 爭 。 此 言 天下 賢 與 不 肖 無 能 與 不 爭 者 爭 也 。 古 之 所 謂 曲 則 全 者 豈 虛 言 哉 。 傳 古 言 曲 從 則 全 身 此 言 非 虛 妄 也 。 誠 全 而 歸 之 。 誠 實 也 。 能 行 曲 從 者 實 其 肌 體 歸 之 於 父 母 無 有 傷 害 也 。

#@

 虛 無 

希 言 自 然 。 希 言 者 謂 愛 言 也 。 愛 言 者 自 然 之 道 。 故 飄 風 不 終 朝 驟 雨 不 終 日 。 飄 風 疾 風 也 。 驟 雨 暴 雨 也 。 言 疾 不 能 長 暴 不 能 久 也 。 孰 為 此 者 ？ 天地 。 孰 誰 也 。 誰 為 此 飄 風 暴 雨 者 乎 ？ 天地 所 為 。 天地 尚 不 能 久 不 能 終 於 朝 暮 也 。 而 況 於 人 乎 ？ 天地 至 神 合 為 飄 風 暴 雨 尚 不 能 使 終 朝 至 暮 何 況 人 欲 為 暴 卒 乎 。 故 從 事 於 道 者 從 為 也 。 人 為 事 當 如 道 安 靜 不 當 如 飄 風 驟 雨 也 。 道 者 同 於 道 道 者 謂 好 道 人 也 。 同 於 道 者 所 謂 與 道 同 也 。 德 者 同 於 德 德 者 謂 好 德 之 人 也 。 同 於 德 者 所 謂 與 德 同 也 。 失 者 同 於 失 。 失 謂 任 己 而 失 人 也 。 同 於 失 者 所 謂 與 失 同 也 。 同 於 道 者 道 亦 樂 得 之 。 與 道 同 者 道 亦 樂 得 之 也 。 同 於 德 者 德 亦 樂 得 之 與 德 同 者 德 亦 樂 得 之 也 。 同 於 失 者 失 亦 樂 得 之 。 與 失 同 者 失 亦 樂 失 之 也 。 信 不 足 焉 君 信 不 足 於 下 下 則 應 君 以 不 信 也 。 有 不 信 焉 。 此 言 物 類 相 歸 同 聲 相 應 同 氣 相 求 。 雲 從 龍 風 從 虎 水 流 濕 火 就 燥 自 然 之 類 也 。

#@

 苦 恩 

企 者 不 立 企 進 也 。 謂 貪 權 慕 名 進 取 功 榮 則 不 可 久 立 身 行 道 也 。 跨 者 不 行 自 以 為 貴 而 跨 於 人 眾 共 蔽 之 使 不 得 行 。 自 見 者 不 明 人 自 見 其 形 容 以 為 好 自 見 其 所 行 以 為 應 道 殊 不 知 其 形 醜 操 行 之 鄙 。 自 是 者 不 彰 自 以 為 是 而 非 人 眾 共 蔽 之 使 不 得 彰 明 。 自 伐 者 無 功 所 謂 輒 自 伐 取 其 功 美 即 失 有 功 於 人 也 。 自 矜 者 不 長 。 好 自 矜 大 者 不 可 以 長 久 。 其 在 道 也 曰 餘 食 贅 行 。 贅 貪 也 。 使 此 自 矜 伐 之 人 在 治 國 之 道 日 賦 歛 餘 祿 食 以 為 貪 行 。 物 或 惡 之 。 此 人 在 位 動 欲 傷 害 故 物 無 有 不 畏 惡 之 者 。 故 有 道 者 不 處 。 言 有 道 之 人 不 居 其 國 也 。

#@

 象 元 

有 物 混 成 先 天地 生 。 謂 道 無 形 混 沌 而 成 萬 物 乃 在 天地 之 前 。 寂 兮 寥 兮 獨 立 而 不 改 寂 者 無 音 聲 。 寥 者 空 無 形 。 獨 立 者 無 匹 雙 。 不 改 者 化 有 常 。 周 行 而 不 殆 道 通 行 天地 無 所 不 入 在 陽 不 焦 託 蔭 不 腐 無 不 貫 穿 而 不 危 怠 也 。 可 以 為 天下 母 。 道 育 養 萬 物 精 氣 如 母 之 養 子 。 吾 不 知 其 名 字 之 曰 道 我 不 見 道 之 形 容 不 知 當 何 以 名 之 見 萬 物 皆 從 道 所 生 故 字 之 曰 道 。 強 為 之 名 曰 大 。 不 知 其 名 強 曰 大 者 高 而 無 上 羅 而 無 外 無 不 包 容 故 曰 大 也 。 大 曰 逝 其 為 大 非 若 天 常 在 上 非 若 地 常 在 下 乃 復 逝 去 無 常 處 所 也 。 逝 曰 遠 言 遠 者 窮 乎 無 窮 布 氣 天地 無 所 不 通 也 。 遠 曰 反 。 言 其 遠 不 越 絕 乃 復 反 在 人 身 也 。 故 道 大 天 大 地 大 王 亦 大 。 道 大 者 包 羅 天地 無 所 不 容 也 。 天 大 者 無 所 不 蓋 也 。 地 大 者 無 所 不 載 也 。 王 大 者 無 所 不 制 也 。 域 中 有 四 大 四 大 道 天地 王 也 。 凡 有 稱 有 名 則 非 其 極 也 。 言 道 則 有 所 由 有 所 由 然 後 謂 之 為 道 然 則 是 道 稱 中 之 大 也 不 若 無 稱 之 大 也 無 稱 不 可 而 得 為 名 曰 域 也 。 天地 王 皆 在 乎 無 稱 之 內 也 故 曰 域 中 有 四 大 者 也 。 而 王 居 其 一 焉 。 八 極 之 內 有 四 大 王 居 其 一 也 。 人 法 地 人 當 法 地 安 靜 和 柔 也 種 之 得 五 穀 掘 之 得 甘 泉 勞 而 不 怨 也 有 功 而 不 置 也 。 地 法 天 天 澹 泊 不 動 施 而 不 求 報 生 長 萬 物 無 所 收 取 。 天 法 道 道 清 靜 不 言 陰 行 精 氣 萬 物 自 成 也 。 道 法 自 然 。 道 性 自 然 無 所 法 也 。

#@

 重 德 

重 為 輕 根 人 君 不 重 則 不 尊 治 身 不 重 則 失 神 草 木 之 花 葉 輕 故 零 落 根 重 故 長 存 也 。 靜 為 躁 君 。 人 君 不 靜 則 失 威 治 身 不 靜 則 身 危 龍 靜 故 能 變 化 虎 躁 故 夭 虧 也 。 是 以 聖 人 終 日 行 不 離 輜 重 。 輜 靜 也 。 聖 人 終 日 行 道 不 離 其 靜 與 重 也 。 雖 有 榮 觀 燕 處 超 然 。 榮 觀 謂 宮 闕 。 燕 處 后 妃 所 居 也 。 超 然 遠 避 而 不 處 也 。 奈 何 萬 乘 之 主 奈 何 者 疾 時 主 傷 痛 之 辭 。 萬 乘 之 主 謂 王 者 。 而 以 身 輕 天下 ？ 王 者 至 尊 而 以 其 身 行 輕 躁 乎 。 疾 時 王 奢 恣 輕 淫 也 。 輕 則 失 臣 王 者 輕 淫 則 失 其 臣 治 身 輕 淫 則 失 其 精 。 躁 則 失 君 。 王 者 行 躁 疾 則 失 其 君 位 治 身 躁 疾 則 失 其 精 神 也 。

#@

 巧 用 

善 行 無 轍 迹 善 行 道 者 求 之 於 身 不 下 堂 不 出 門 故 無 轍 迹 。 善 言 無 瑕 讁 善 言 謂 擇 言 而 出 之 則 無 瑕 疵 讁 過 於 天下 。 善 數 不 用 籌 策 善 以 道 計 事 者 則 守 一 不 移 所 計 不 多 則 不 用 籌 策 而 可 知 也 。 善 閉 無 關 楗 而 不 可 開 善 以 道 閉 情 欲 守 精 神 者 不 如 門 戶 有 關 楗 可 得 開 。 善 結 無 繩 約 而 不 可 解 。 善 以 道 結 事 者 乃 可 結 其 心 不 如 繩 索 可 得 解 也 。 是 以 聖 人 常 善 救 人 聖 人 所 以 常 教 人 忠 孝 者 欲 以 救 人 性 命 。 故 無 棄 人 使 貴 賤 各 得 其 所 也 。 常 善 救 物 聖 人 所 以 常 教 民 順 四 時 者 欲 以 救 萬 物 之 殘 傷 。 故 無 棄 物 。 聖 人 不 賤 名 而 貴 玉 視 之 如 一 。 是 謂 襲 明 。 聖 人 善 救 人 物 是 謂 襲 明 大 道 。 故 善 人 者 不 善 人 之 師 人 之 行 善 者 聖 人 即 以 為 人 師 。 不 善 人 者 善 人 之 資 。 資 用 也 。 人 行 不 善 者 聖 人 猶 教 導 使 為 善 得 以 給 用 也 。 不 貴 其 師 獨 無 輔 也 。 不 愛 其 資 無 所 使 也 。 雖 智 大 迷 雖 自 以 為 智 。 言 此 人 乃 大 迷 惑 。 是 謂 要 妙 。 能 通 此 意 是 謂 知 微 妙 要 道 也 。

#@

 反 朴 

知 其 雄 守 其 雌 為 天下 谿 。 雄 以 喻 尊 雌 以 喻 卑 。 人 雖 自 知 其 尊 顯 當 復 守 之 以 卑 微 去 雄 之 強 梁 就 雌 之 柔 和 如 是 則 天下 歸 之 如 水 流 入 深 谿 也 。 為 天下 谿 常 德 不 離 人 能 謙 下 如 深 谿 則 德 常 在 不 復 離 於 己 。 復 歸 於 嬰 兒 。 當 復 歸 志 於 嬰 兒 惷 然 而 無 所 知 也 。 知 其 白 守 其 黑 為 天下 式 。 白 以 喻 昭 昭 黑 以 喻 默 默 。 人 雖 自 知 昭 昭 明 白 當 復 守 之 以 默 默 如 闇 昧 無 所 見 如 是 則 可 為 天下 法 式 則 德 常 在 。 為 天下 式 常 德 不 忒 人 能 為 天下 法 式 則 德 常 在 於 己 不 復 差 忒 。 復 歸 於 無 極 。 德 不 差 忒 則 常 生 久 壽 歸 身 於 無 窮 極 也 。 知 其 榮 守 其 辱 為 天下 谷 。 榮 以 喻 尊 貴 辱 以 喻 污 濁 。 人 能 知 己 之 有 榮 貴 當 復 守 之 以 污 濁 如 是 則 天下 歸 之 如 水 流 入 深 谷 也 。 為 天下 谷 常 德 乃 足 足 止 也 。 人 能 為 天下 谷 則 德 乃 常 止 於 己 。 復 歸 於 樸 。 復 當 歸 身 於 質 樸 不 復 為 文 飾 。 樸 散 則 為 器 器 用 也 。 萬 物 之 樸 散 則 為 器 用 也 。 若 道 散 則 為 神明 流 為 日 月 分 為 五 行 也 。 聖 人 用 之 則 為 官 長 。 聖 人 升 用 則 為 百 官 之 元 長 也 。 故 大 制 不 割 。 聖 人 用 之 則 以 大 道 制 御 天下 無 所 傷 割 治 身 則 以 大 道 制 御 情 欲 不 害 精 神 也 。

#@

 無 為 

將 欲 取 天下 欲 為 天下 主 也 。 而 為 之 欲 以 有 為 治 民 。 吾 見 其 不 得 已 。 我 見 其 不 得 天 道 人 心 已 明 矣 天 道 惡 煩 濁 人 心 惡 多 欲 。 天下 神 器 不 可 為 也 。 器 物 也 。 人 乃 天下 之 神 物 也 神 物 好 安 靜 不 可 以 有 為 治 。 為 者 敗 之 以 有 為 治 之 則 敗 其 質 性 。 執 者 失 之 。 強 執 教 之 則 失 其 情 實 生 於 詐 偽 也 。 故 物 或 行 或 隨 上 所 行 下 必 隨 之 也 。 或 歔 或 吹 歔 溫 也 。 吹 寒 也 。 有 所 溫 必 有 所 寒 也 。 或 強 或 羸 有 所 強 大 必 有 所 贏 弱 也 。 或 挫 或 隳 。 載 安 也 。 隳 危 也 。 有 所 安 必 有 所 危 明 人 君 不 可 以 有 為 治 國 與 治 身 也 。 是 以 聖 人 去 甚 去 奢 去 泰 。 甚 謂 貪 淫 聲 色 。 奢 謂 服 飾 飲 食 。 泰 謂 宮 室 臺 榭 。 去 此 三 者 處 中 和 行 無 為 則 天下 自 化 。

#@

 儉 武 

以 道 佐 人 主 者 謂 人 主 能 以 道 自 輔 佐 也 。 不 以 兵 強 天下 。 以 道 自 佐 之 主 不 以 兵 革 順 天 任 德 敵 人 自 服 。 其 事 好 還 。 其 舉 事 好 還 自 責 不 怨 於 人 也 。 師 之 所 處 荊 棘 生 焉 。 農 事 廢 田 不 修 。 大 軍 之 後 必 有 凶 年 。 天 應 之 以 惡 氣 即 害 五 穀 盡 傷 人 也 。 善 有 果 而 已 善 用 兵 者 當 果 敢 而 已 不 美 之 。 不 敢 以 取 強 。 不 以 果 敢 取 強 大 之 名 也 。 果 而 勿 矜 當 果 敢 謙 卑 勿 自 矜 大 也 。 果 而 勿 伐 當 果 敢 推 讓 勿 自 伐 取 其 美 也 。 果 而 勿 驕 驕 欺 也 。 果 敢 勿 以 驕 欺 人 。 果 而 不 得 已 當 過 果 敢 至 誠 不 當 逼 迫 不 得 已 也 。 果 而 勿 強 果 敢 勿 以 為 強 兵 堅 甲 以 欺 凌 人 也 。 物 壯 則 老 草 木 壯 極 則 枯 落 人 壯 極 則 衰 老 也 。 言 強 者 不 可 以 久 。 是 謂 不 道 。 枯 老 者 坐 不 行 道 也 。 不 道 早 已 。 不 行 道 者 早 死 。

#@

 偃 武 

夫 佳 兵 者 不 祥 之 器 佳 飾 也 。 祥 善 也 。 兵 者 驚 精 神 濁 和 氣 不 善 人 之 器 也 不 當 修 飾 之 。 物 或 惡 之 兵 動 則 有 所 害 故 萬 物 無 有 不 惡 之 者 。 故 有 道 者 不 處 。 有 道 之 人 不 處 其 國 。 君 子 居 則 貴 左 貴 柔 弱 也 。 用 兵 則 貴 右 。 貴 剛 強 也 此 言 兵 道 與 君 子 之 道 反 所 貴 者 異 也 。 兵 者 不 祥 之 器 兵 革 者 。 不 善 之 器 也 。 非 君 子 之 器 非 君 子 所 貴 重 之 器 也 。 不 得 已 而 用 之 。 謂 遭 衰 逆 亂 禍 欲 加 萬 民 乃 用 之 以 自 守 。 恬 淡 為 上 。 不 貪 土 地 利 人 財 寶 。 勝 而 不 美 雖 得 勝 而 不 以 為 利 己 也 。 而 美 之 者 是 樂 殺 人 。 美 得 勝 者 是 為 喜 樂 殺 人 者 也 。 夫 樂 殺 人 者 則 不 可 以 得 志 於 天下 矣 。 為 人 君 而 樂 殺 人 者 此 不 可 使 得 志 於 天下 矣 為 人 主 必 專 制 人 命 妄 行 刑 誅 。 吉 事 尚 左 左 生 位 也 。 凶 事 尚 右 陰 道 殺 人 。 偏 將 軍 居 左 偏 將 軍 卑 而 居 陽 者 以 其 不 專 殺 也 。 上 將 軍 居 右 。 上 將 軍 尊 而 居 陰 者 以 其 專 主 殺 也 。 言 以 喪 禮 處 之 。 上 將 軍 居 右 喪 禮 尚 右 死 人 貴 陰 也 。 殺 人 之 眾 以 哀 悲 泣 之 傷 己 德 薄 不 能 以 道 化 人 而 害 無 辜 之 民 。 戰 勝 以 喪 禮 處 之 。 古 者 戰 勝 將 軍 居 喪 主 禮 之 位 素 服 而 哭 之 明 君 子 貴 德 而 賤 兵 不 得 以 而 誅 不 祥 心 不 樂 之 比 於 喪 也 知 後 世 用 兵 不 已 故 悲 痛 之 。

#@

 聖 德 

道 常 無 名 道 能 陰 能 陽 能 弛 能 張 能 存 能 亡 故 無 常 名 也 。 樸 雖 小 天下 莫 能 臣 也 。 道 樸 雖 小 微 妙 無 形 天下 不 敢 有 臣 使 道 者 也 。 侯 王 若 能 守 之 萬 物 將 自 賓 。 侯 王 若 能 守 道 無 為 萬 物 將 自 賓 服 從 於 德 也 。 天地 相 合 以 降 甘 露 侯 王 動 作 能 與 天 相 應 和 天 即 降 下 甘 露 善 瑞 也 。 民 莫 之 令 而 自 均 。 天 降 甘 露 善 瑞 則 萬 物 莫 有 教 令 之 者 皆 自 均 調 若 一 也 。 始 制 有 名 始 道 也 。 有 名 萬 物 也 。 道 無 名 能 制 於 有 名 無 形 能 制 於 有 形 也 。 名 亦 既 有 既 盡 也 。 有 名 之 物 盡 有 情 欲 叛 道 離 德 故 身 毀 辱 也 。 夫 亦 將 知 之 。 人 能 法 道 行 德 天 亦 將 自 知 之 。 知 之 所 以 不 殆 。 天 知 之 則 神 靈 祐 助 不 復 危 怠 。 譬 道 之 在 天下 猶 川 谷 之 與 江 海 。 譬 言 道 之 在 天下 與 人 相 應 和 如 川 谷 與 江 海 相 流 通 也 。

#@

 辯 德 

知 人 者 智 能 知 人 好 惡 是 為 智 。 自 知 者 明 。 人 能 自 知 賢 與 不 肖 是 為 反 聽 無 聲 內 視 無 形 故 為 明 也 。 勝 人 者 有 力 能 勝 人 者 不 過 以 威 力 也 。 自 勝 者 強 。 人 能 自 勝 己 情 欲 則 天下 無 有 能 與 己 爭 者 故 為 強 也 。 知 足 者 富 人 能 知 足 則 長 保 福 祿 故 為 富 也 。 強 行 者 有 志 人 能 強 力 行 善 則 為 有 意 於 道 道 亦 有 意 於 人 。 不 失 其 所 者 久 人 能 自 節 養 不 失 其 所 受 天 之 精 氣 則 可 以 長 久 。 死 而 不 亡 者 壽 。 目 不 妄 視 耳 不 妄 聽 口 不 妄 言 則 無 怨 惡 於 天下 故 長 壽 。

#@

 任 成 

大 道 氾 兮 言 道 氾 氾 若 浮 若 沉 若 有 若 無 視 之 不 見 說 之 難 殊 。 其 可 左 右 。 道 可 左 可 右 無 所 不 宜 。 萬 物 恃 之 而 生 恃 待 也 。 萬 物 皆 待 道 而 生 。 而 不 辭 道 不 辭 謝 而 逆 止 也 。 功 成 不 名 有 有 道 不 名 其 有 功 也 。 愛 養 萬 物 而 不 為 主 。 道 雖 愛 養 萬 物 不 如 人 主 有 所 收 取 。 常 無 欲 可 名 於 小 。 道 匿 德 藏 名 怕 然 無 為 似 若 微 小 也 。 萬 物 歸 焉 而 不 為 主 萬 物 皆 歸 道 受 氣 道 非 如 人 主 有 所 禁 止 也 。 可 名 為 大 。 萬 物 橫 來 橫 去 使 名 自 在 故 可 名 於 大 也 。 是 以 聖 人 終 不 為 大 聖 人 法 道 匿 德 藏 名 不 為 滿 大 。 故 能 成 其 大 。 聖 人 以 身 師 導 不 言 而 化 萬 事 修 治 故 能 成 其 大 。

#@

 仁 德 

執 大 象 天下 往 。 執 守 也 。 象 道 也 。 聖 人 守 大 道 則 天下 萬 民 移 心 歸 往 之 也 。 治 身 則 天 降 神明 往 來 於 己 也 。 往 而 不 害 安 ﹑ 平 ﹑ 太 。 萬 民 歸 往 而 不 傷 害 則 國 家 安 寧 而 致 太 平 矣 。 治 身 不 害 神明 則 身 安 而 大 壽 也 。 樂 與 餌 過 客 止 餌 美 也 。 過 客 一 也 。 人 能 樂 美 於 道 則 一 留 止 也 。 一 者 去 盈 而 處 虛 忽 忽 如 過 客 。 道 之 出 口 淡 乎 其 無 味 道 出 入 於 口 淡 淡 非 如 五 味 有 酸 鹹 苦 甘 辛 也 。 視 之 不 足 見 足 得 也 。 道 無 形 非 若 五 色 有 青 黃 赤 白 黑 可 得 見 也 。 聽 之 不 足 聞 道 非 若 五 音 有 宮 商 角 徵 羽 可 得 聽 聞 也 。 用 之 不 足 既 。 既 盡 也 。 謂 用 道 治 國 則 國 安 民 昌 。 治 身 則 壽 命 延 長 無 有 既 盡 之 時 也 。

#@

 微 明 

將 欲 歙 之 必 固 張 之 。 先 開 張 之 者 欲 極 其 奢 淫 。 將 欲 弱 之 必 固 強 之 。 先 強 大 之 者 欲 使 遇 禍 患 。 將 欲 廢 之 必 固 興 之 。 先 興 之 者 欲 使 其 驕 危 。 將 欲 奪 之 必 固 與 之 。 先 與 之 者 欲 極 其 貪 心 。 是 謂 微 明 。 此 四 事 其 道 微 其 效 明 也 。 柔 弱 勝 剛 強 。 柔 弱 者 久 長 剛 強 者 先 亡 也 。 魚 不 可 脫 於 淵 魚 脫 於 淵 謂 去 剛 得 柔 不 可 復 制 焉 。 國 之 利 器 不 可 以 示 人 。 利 器 者 謂 權 道 也 。 治 國 權 者 不 可 以 示 執 事 之 臣 也 。 治 身 道 者 不 可 以 示 非 其 人 也 。

#@

 為 政 

道 常 無 為 而 無 不 為 。 道 以 無 為 為 常 也 。 侯 王 若 能 守 之 萬 物 將 自 化 。 言 侯 王 若 能 守 道 萬 物 將 自 化 效 於 己 也 。 化 而 欲 作 吾 將 鎮 之 以 無 名 之 樸 。 吾 身 也 。 無 明 之 樸 道 德 也 。 萬 物 已 化 效 於 己 也 。 復 欲 作 巧 偽 者 侯 王 當 身 鎮 撫 以 道 德 也 。 無 名 之 樸 夫 亦 將 無 欲 。 不 欲 以 靜 言 侯 王 鎮 撫 以 道 德 民 亦 將 不 欲 故 當 以 清 靜 導 化 之 也 。 天下 將 自 定 。 能 如 是 者 天下 將 自 正 定 也 。

#@

 德 經 

#@

 論 德 

上 德 不 德 上 德 謂 太 古 無 名 號 之 君 德 大 無 上 故 言 上 德 也 。 不 德 者 言 其 不 以 德 教 民 因 循 自 然 養 人 性 命 其 德 不 見 故 言 不 德 也 。 是 以 有 德 。 言 其 德 合 於 天地 和 氣 流 行 民 德 以 全 也 。 下 德 不 失 德 下 德 謂 號 謚 之 君 德 不 及 上 德 故 言 下 德 也 。 不 失 德 者 其 德 可 見 其 功 可 稱 也 。 是 以 無 德 。 以 有 名 號 及 其 身 故 。 上 德 無 為 謂 法 道 安 靜 無 所 施 為 也 。 而 無 以 為 言 無 以 名 號 為 也 。 下 德 為 之 言 為 教 令 施 政 事 也 。 而 有 以 為 。 言 以 為 己 取 名 號 也 上 仁 為 之 上 仁 謂 行 仁 之 君 其 仁 無 上 故 言 上 仁 。 為 之 者 為 人 恩 也 。 而 無 以 為 功 成 事 立 無 以 執 為 。 上 義 為 之 為 義 以 斷 割 也 。 而 有 以 為 。 動 作 以 為 己 殺 人 以 成 威 賊 下 以 自 奉 也 。 上 禮 為 之 謂 上 禮 之 君 其 禮 無 上 故 言 上 禮 。 為 之 者 言 為 禮 制 度 序 威 儀 也 。 而 莫 之 應 言 禮 華 盛 實 衰 飾 偽 煩 多 動 則 離 道 不 可 應 也 。 則 攘 臂 而 扔 之 。 言 禮 煩 多 不 可 應 上 下 忿 爭 故 攘 臂 相 仍 引 。 故 失 道 而 後 德 言 道 衰 而 德 化 生 也 。 失 德 而 後 仁 言 德 衰 而 仁 愛 見 也 。 失 仁 而 後 義 言 仁 衰 而 分 義 明 也 。 失 義 而 後 禮 。 言 義 衰 則 失 禮 聘 行 玉 帛 也 。 夫 禮 者 忠 信 之 薄 言 禮 廢 本 治 末 忠 信 日 以 衰 薄 。 而 亂 之 首 。 禮 者 賤 質 而 貴 文 故 正 直 日 以 少 邪 亂 日 以 生 。 前 識 者 道 之 華 不 知 而 言 知 為 前 識 此 人 失 道 之 時 得 道 之 華 。 而 愚 之 始 。 言 前 識 之 人 愚 闇 之 倡 始 也 。 是 以 大 丈 夫 處 其 厚 大 丈 夫 謂 得 道 之 君 也 。 處 其 厚 者 謂 處 身 於 敦 樸 。 不 居 其 薄 不 處 身 違 道 為 世 煩 亂 也 。 處 其 實 處 忠 信 也 。 不 居 其 華 。 不 尚 華 言 也 。 故 去 彼 取 此 。 去 彼 華 薄 取 此 厚 實 。

#@

 法 本 

昔 之 得 一 者 昔 往 也 。 一 無 為 道 之 子 也 。 天 得 一 以 清 言 天 得 一 故 能 垂 象 清 明 。 地 得 一 以 寧 言 地 得 一 故 能 安 靜 不 動 搖 。 神 得 一 以 靈 言 神 得 一 故 能 變 化 無 形 。 谷 得 一 以 盈 言 谷 得 一 故 能 盈 滿 而 不 絕 也 萬 物 得 一 以 生 言 萬 物 皆 須 道 以 生 成 也 。 侯 王 得 一 以 為 天下 貞 。 言 侯 王 得 一 故 能 為 天下 平 正 其 致 之 。 致 誡 也 。 謂 下 六 事 也 。 天 無 以 清 將 恐 裂 言 天 當 有 陰 陽 弛 張 晝 夜 更 用 不 可 但 欲 清 明 無 已 時 將 恐 分 裂 不 為 天 。 地 無 以 寧 將 恐 發 言 地 當 有 高 下 剛 柔 節 氣 五 行 不 可 但 欲 安 靜 無 已 時 將 恐 發 泄 不 為 地 。 神 無 以 靈 將 恐 歇 言 神 當 有 王 相 囚 死 休 廢 不 可 但 欲 靈 變 無 已 時 將 恐 虛 歇 不 為 神 。 谷 無 以 盈 將 恐 竭 言 谷 當 有 盈 縮 虛 實 不 可 但 欲 盈 滿 無 已 時 將 恐 枯 竭 不 為 谷 。 萬 物 無 以 生 將 恐 滅 言 萬 物 當 隨 時 生 死 不 可 但 欲 長 生 無 已 時 將 恐 滅 亡 不 為 物 。 侯 王 無 以 貴 高 將 恐 蹶 。 言 侯 王 當 屈 己 以 下 人 汲 汲 求 賢 不 可 但 欲 貴 高 於 人 無 已 時 將 恐 顛 蹶 失 其 位 。 故 貴 以 賤 為 本 言 必 欲 尊 貴 當 以 薄 賤 為 本 若 禹 稷 躬 稼 舜 陶 河 濱 周 公 下 白 屋 也 。 高 以 下 為 基 言 必 欲 尊 貴 當 以 下 為 本 基 猶 築 牆 造 功 因 卑 成 高 不 下 堅 固 後 必 傾 危 。 是 以 侯 王 自 謂 孤 寡 不 轂 。 孤 寡 喻 孤 獨 不 轂 喻 不 能 如 車 轂 為 眾 輻 所 湊 。 此 非 以 賤 為 本 邪 ？ 言 侯 王 至 尊 貴 能 以 孤 寡 自 稱 此 非 以 賤 為 本 乎 以 曉 人 ？ 非 乎 ！ 嗟 嘆 之 辭 。 故 致 數 輿 無 輿 致 就 也 。 言 人 就 車 數 之 為 輻 為 輪 為 轂 為 衡 為 轝 無 有 名 為 車 者 故 成 為 車 以 喻 侯 王 不 以 尊 號 自 名 故 能 成 其 貴 。 不 欲 琭 琭 如 玉 珞 珞 如 石 。 琭 琭 喻 少 落 落 喻 多 玉 少 故 見 貴 石 多 故 見 賤 。 言 不 欲 如 玉 為 人 所 貴 如 石 為 人 所 賤 當 處 其 中 也 。

#@

 去 用 

反 者 道 之 動 反 本 也 。 本 者 道 之 所 以 動 動 生 萬 物 背 之 則 亡 也 。 弱 者 道 之 用 。 柔 弱 者 道 之 所 常 用 故 能 常 久 。 天下 萬 物 生 於 有 天下 萬 物 皆 從 天地 生 天地 有 形 位 故 言 生 於 有 也 。 有 生 於 無 。 天地 神明 蜎 飛 蠕 動 皆 從 道 生 。 道 無 形 故 言 生 於 無 也 。 此 言 本 勝 於 華 弱 勝 於 強 謙 虛 勝 盈 滿 也 。

#@

 同 異 

上 士 聞 道 勤 而 行 之 。 上 士 聞 道 自 勤 苦 竭 力 而 行 之 。 中 士 聞 道 若 存 若 亡 。 中 士 聞 道 治 身 以 長 存 治 國 以 太 平 欣 然 而 存 之 退 見 財 色 榮 譽 惑 於 情 欲 而 復 亡 之 也 。 下 士 聞 道 大 笑 之 。 下 士 貪 狠 多 欲 見 道 柔 弱 謂 之 恐 懼 見 道 質 樸 謂 之 鄙 陋 故 大 笑 之 。 不 笑 不 足 以 為 道 。 不 為 下 士 所 笑 不 足 以 名 為 道 。 故 建 言 有 之 建 設 也 。 設 言 以 有 道 當 如 下 句 。 明 道 若 昧 明 道 之 人 若 闇 昧 無 所 見 。 進 道 若 退 進 取 道 者 若 退 不 及 。 夷 道 若 纇 。 夷 平 也 。 大 道 之 人 不 自 別 殊 若 多 比 類 也 。 上 德 若 谷 上 德 之 人 若 深 谷 不 恥 垢 濁 也 。 大 白 若 辱 大 潔 白 之 人 若 汙 辱 不 自 彰 顯 。 廣 德 若 不 足 德 行 廣 大 之 人 若 愚 頑 不 足 也 。 建 德 若 偷 建 設 道 德 之 人 若 可 偷 引 使 空 虛 也 。 質 真 若 渝 質 樸 之 人 若 五 色 有 渝 淺 不 明 也 。 大 方 無 隅 大 方 正 之 人 無 委 屈 廉 隅 。 大 器 晚 成 大 器 之 人 若 九 鼎 瑚 璉 不 可 卒 成 也 。 大 音 希 聲 大 音 猶 雷 霆 待 時 而 動 喻 當 愛 氣 希 言 也 。 大 象 無 形 大 法 象 之 人 質 樸 無 形 容 。 道 隱 無 名 。 道 潛 隱 使 人 無 能 指 名 也 。 夫 惟 道 善 貸 且 成 。 成 就 也 。 言 道 善 稟 貸 人 精 氣 且 成 就 之 也 。

#@

 道 化 

道 生 一 道 使 所 生 者 一 也 。 一 生 二 一 生 陰 與 陽 也 。 二 生 三 陰 陽 生 和 清 濁 三 氣 分 為 天地 人 也 。 三 生 萬 物 。 天地 人 共 生 萬 物 也 天 施 地 化 人 長 養 之 也 。 萬 物 負 陰 而 抱 陽 萬 物 無 不 負 陰 而 向 陽 迴 心 而 就 日 。 沖 氣 以 為 和 。 萬 物 中 皆 有 元 氣 得 以 和 柔 若 胸 中 有 藏 骨 中 有 髓 草 木 中 有 空 虛 與 氣 通 故 得 久 生 也 。 人 之 所 惡 惟 孤 ﹑ 寡 ﹑ 不 穀 而 王 公 以 為 稱 。 孤 寡 不 轂 者 不 祥 之 名 而 王 公 以 為 稱 者 處 謙 卑 法 空 虛 和 柔 。 故 物 或 損 之 而 益 引 之 不 得 推 之 必 還 。 或 益 之 而 損 。 夫 增 高 者 志 崩 貪 富 者 致 患 。 人 之 所 教 謂 眾 人 所 教 去 弱 為 強 去 柔 為 剛 。 我 亦 教 之 。 言 我 教 眾 人 使 去 強 為 弱 去 柔 為 剛 。 強 梁 者 不 得 其 死 強 粱 者 謂 不 信 玄 妙 背 叛 道 德 不 從 經 教 尚 勢 任 力 也 。 不 得 其 死 者 為 天 命 所 絕 兵 刃 所 伐 王 法 所 殺 不 得 以 壽 命 死 。 吾 將 以 為 教 父 。 父 使 也 。 老 子 以 強 梁 之 人 為 教 誡 之 始 也 。

#@

 徧 用 

天下 之 至 柔 馳 騁 天下 之 至 堅 。 至 柔 者 水 也 。 至 堅 者 金 石 也 。 水 能 貫 堅 入 剛 無 所 不 通 。 無 有 入 無 間 。 無 有 謂 道 也 。 道 無 形 質 故 能 出 入 無 間 通 神明 濟 群 生 也 。 吾 是 以 知 無 為 之 有 益 。 吾 見 道 無 為 而 萬 物 自 化 成 是 以 知 無 為 之 有 益 於 人 也 。 不 言 之 教 法 道 不 言 師 之 以 身 。 無 為 之 益 法 道 無 為 治 身 則 有 益 於 精 神 治 國 則 有 益 於 萬 民 不 勞 煩 也 。 天下 希 及 之 。 天下 人 主 也 。 希 能 有 及 道 無 為 之 治 身 治 國 也 。

#@

 立 戒 

名 與 身 孰 親 。 名 遂 則 身 退 也 。 身 與 貨 孰 多 。 財 多 則 害 身 也 。 得 與 亡 孰 病 。 好 得 利 則 病 於 行 也 。 甚 愛 必 大 費 甚 愛 色 費 精 神 。 甚 愛 財 遇 禍 患 。 所 愛 者 少 所 亡 者 多 故 言 大 費 。 多 藏 必 厚 亡 。 生 多 藏 於 府 庫 死 多 藏 於 丘 墓 。 生 有 攻 劫 之 憂 死 有 掘 塚 探 柩 之 患 。 知 足 不 辱 知 足 之 人 絕 利 去 欲 不 辱 於 身 。 知 止 不 殆 知 可 止 則 財 利 不 累 於 身 聲 色 不 亂 於 耳 目 則 身 不 危 殆 也 。 可 以 長 久 。 人 能 知 止 足 則 福 祿 在 己 治 身 者 神 不 勞 治 國 者 民 不 擾 故 可 長 久 。

#@

 洪 德 

大 成 若 缺 謂 道 德 大 成 之 君 也 。 若 缺 者 滅 名 藏 譽 如 毀 缺 不 備 也 。 其 用 不 弊 其 用 心 如 是 則 無 敝 盡 時 也 。 大 盈 若 沖 謂 道 德 大 盈 滿 之 君 也 。 若 沖 者 貴 不 敢 驕 也 富 不 敢 奢 也 。 其 用 不 窮 。 其 用 心 如 是 則 無 窮 盡 時 也 。 大 直 若 屈 大 直 謂 修 道 法 度 正 直 如 一 也 。 若 屈 者 不 與 俗 人 爭 若 可 屈 折 。 大 巧 若 拙 大 巧 謂 多 才 術 也 。 若 拙 者 亦 不 敢 見 其 能 。 大 辯 若 訥 。 大 辯 者 智 無 疑 。 若 訥 者 口 無 辟 躁 勝 寒 勝 極 也 。 春 夏 陽 氣 躁 疾 於 上 萬 物 盛 大 極 則 寒 寒 則 零 落 死 亡 也 。 言 人 不 當 剛 躁 也 。 靜 勝 熱 秋 冬 萬 物 靜 於 黃 泉 之 下 極 則 熱 熱 者 生 之 源 。 清 靜 能 為 天下 正 。 能 清 靜 則 為 天下 之 長 持 身 正 則 無 終 已 時 也 。

#@

 儉 欲 

天下 有 道 謂 人 主 有 道 也 。 卻 走 馬 以 糞 糞 者 糞 田 也 。 兵 甲 不 用 卻 走 馬 治 農 田 治 身 者 卻 陽 精 以 糞 其 身 。 天下 無 道 謂 人 主 無 道 也 。 戎 馬 生 於 郊 。 戰 伐 不 止 戎 馬 生 於 郊 境 之 上 久 不 還 也 。 罪 莫 大 於 可 欲 。 好 淫 色 也 。 禍 莫 大 於 不 知 足 富 貴 不 能 自 禁 止 也 。 咎 莫 大 於 欲 得 。 欲 得 人 物 利 且 貪 也 。 故 知 足 之 足 守 真 根 也 。 常 足 。 無 欲 心 也 。

#@

 鑒 遠 

不 出 戶 知 天下 聖 人 不 出 戶 以 知 天下 者 以 己 身 知 人 身 以 己 家 知 人 家 所 以 見 天下 也 。 不 窺 牖 見 天 道 天 道 與 人 道 同 天 人 相 通 精 氣 相 貫 。 人 君 清 淨 天 氣 自 正 人 君 多 欲 天 氣 煩 濁 。 吉 兇 利 害 皆 由 於 己 。 其 出 彌 遠 其 知 彌 少 。 謂 去 其 家 觀 人 家 去 其 身 觀 人 身 所 觀 益 遠 所 見 益 少 也 。 是 以 聖 人 不 行 而 知 聖 人 不 上 天 不 入 淵 能 知 天下 者 以 心 知 之 也 。 不 見 而 名 上 好 道 下 好 德 上 好 武 下 好 力 。 聖 人 原 小 知 大 察 內 知 外 。 不 為 而 成 。 上 無 所 為 則 下 無 事 家 給 人 足 萬 物 自 化 就 也 。

#@

 忘 知 

為 學 日 益 學 謂 政 教 禮 樂 之 學 也 。 日 益 者 情 欲 文 飾 日 以 益 多 。 為 道 日 損 。 道 謂 之 自 然 之 道 也 。 日 損 者 情 欲 文 飾 日 以 消 損 。 損 之 又 損 損 情 欲 也 。 又 損 之 所 以 漸 去 。 以 至 於 無 為 當 恬 淡 如 嬰 兒 無 所 造 為 也 。 無 為 而 無 不 為 。 情 欲 斷 絕 德 於 道 合 則 無 所 不 施 無 所 不 為 也 。 取 天下 常 以 無 事 取 治 也 。 治 天下 當 以 無 事 不 當 以 勞 煩 也 。 及 其 有 事 不 足 以 取 天下 。 及 其 好 有 事 則 政 教 煩 民 不 安 故 不 足 以 治 天下 也 。

#@

 任 德 

聖 人 無 常 心 聖 人 重 改 更 貴 因 循 若 自 無 心 。 以 百 姓 心 為 心 。 百 姓 心 之 所 便 聖 人 因 而 從 之 。 善 者 吾 善 之 百 姓 為 善 聖 人 因 而 善 之 。 不 善 者 吾 亦 善 之 百 姓 雖 有 不 善 者 聖 人 化 之 使 善 也 。 德 善 。 百 姓 德 化 聖 人 為 善 信 者 吾 信 之 百 姓 為 信 聖 人 因 而 信 之 。 不 信 者 吾 亦 信 之 百 姓 為 不 信 聖 人 化 之 為 信 者 也 。 德 信 。 百 姓 德 化 聖 人 以 為 信 。 聖 人 在 天下 怵 怵 聖 人 在 天下 怵 怵 常 恐 怖 富 貴 不 敢 驕 奢 。 為 天下 渾 其 心 。 言 聖 人 為 天下 百 姓 混 濁 其 心 若 愚 闇 不 通 也 。 百 姓 皆 注 其 耳 目 注 用 也 。 百 姓 皆 用 其 耳 目 為 聖 人 視 聽 也 。 聖 人 皆 孩 之 。 聖 人 愛 念 百 姓 如 嬰 孩 赤 子 長 養 之 而 不 責 望 其 報 。

#@

 貴 生 

出 生 入 死 。 出 生 謂 情 欲 出 五 內 魂 靜 魄 定 故 生 。 入 死 謂 情 欲 入 於 胸 臆 精 勞 神 惑 故 死 。 生 之 徒 十 有 三 死 之 徒 死 十 有 三 言 生 死 之 類 各 有 十 三 謂 九 竅 四 關 也 。 其 生 也 目 不 妄 視 耳 不 妄 聽 鼻 不 妄 嗅 口 不 妄 言 味 手 不 妄 持 足 不 妄 行 精 神 不 妄 施 。 其 死 也 反 是 也 。 人 之 生 動 之 死 地 十 有 三 。 人 知 求 生 動 作 反 之 十 三 死 也 。 夫 何 故 問 何 故 動 之 死 地 也 。 以 其 求 生 之 厚 。 所 以 動 之 死 地 者 以 其 求 生 活 之 事 太 厚 違 道 忤 天 妄 行 失 紀 。 蓋 以 聞 善 攝 生 者 攝 養 也 。 路 行 不 遇 兕 虎 自 然 遠 離 害 不 干 也 。 入 軍 不 披 甲 兵 不 好 戰 以 殺 人 。 兕 無 投 其 角 虎 無 所 措 爪 兵 無 所 容 其 刃 。 養 生 之 人 兕 虎 無 由 傷 兵 刃 無 從 加 之 也 。 夫 何 故 問 兕 虎 兵 甲 何 故 不 加 害 之 。 以 其 無 死 地 。 以 其 不 犯 十 三 之 死 地 也 。 言 神明 營 護 之 此 物 不 敢 害 。

#@

 養 德 

道 生 之 道 生 萬 物 。 德 畜 之 德 一 也 。 一 主 布 氣 而 蓄 養 物 形 之 一 為 萬 物 設 形 像 也 。 勢 成 之 。 一 為 萬 物 作 寒 暑 之 勢 以 成 之 。 是 以 萬 物 莫 不 尊 道 而 貴 德 。 道 德 所 為 無 不 盡 驚 動 而 尊 敬 之 。 道 之 尊 德 之 貴 夫 莫 之 命 而 常 自 然 。 道 一 不 命 召 萬 物 而 常 自 然 應 之 如 影 響 。 故 道 生 之 德 畜 之 長 之 育 之 成 之 孰 之 養 之 覆 之 。 道 之 於 萬 物 非 但 生 而 已 乃 復 長 養 成 孰 覆 育 全 其 性 命 。 人 君 治 國 治 身 亦 當 如 是 也 。 生 而 不 有 道 生 萬 物 不 有 所 取 以 為 利 也 。 為 而 不 恃 道 所 施 為 不 恃 望 其 報 也 。 長 而 不 宰 道 長 養 萬 物 不 宰 割 以 為 利 也 。 是 謂 玄 德 。 道 之 所 行 恩 德 玄 闇 不 可 得 見 。

#@

 歸 元 

天下 有 始 始 有 道 也 。 以 為 天下 母 。 道 為 天下 萬 物 之 母 既 知 其 母 復 知 其 子 子 一 也 。 既 知 道 己 當 復 知 一 也 。 既 知 其 子 復 守 其 母 己 知 一 當 復 守 道 反 無 為 也 。 沒 身 不 殆 。 不 危 殆 也 。 塞 其 兌 兌 目 也 。 目 不 妄 視 也 。 閉 其 門 門 口 也 。 使 口 不 妄 言 終 身 不 勤 。 人 當 塞 目 不 妄 視 閉 口 不 妄 言 則 終 生 不 勤 苦 。 開 其 兌 開 目 視 情 欲 也 。 濟 其 事 濟 益 也 。 益 情 欲 之 事 。 終 身 不 救 。 禍 亂 成 也 。 見 小 曰 明 萌 芽 未 動 禍 亂 未 見 為 小 昭 然 獨 見 為 明 。 守 柔 日 強 。 守 柔 弱 日 以 強 大 也 。 用 其 光 用 其 目 光 於 外 視 時 世 之 利 害 。 復 歸 其 明 。 復 當 返 其 光 明 於 內 無 使 精 神 泄 也 。 無 遺 身 殃 內 視 存 神 不 為 漏 失 。 是 謂 習 常 。 人 能 行 此 是 謂 修 習 常 道 。

#@

 益 證 

使 我 介 然 有 知 行 於 大 道 。 介 大 也 。 老 子 疾 時 王 不 行 大 道 故 設 此 言 。 使 我 介 然 有 知 於 政 事 我 則 行 於 大 道 躬 行 無 為 之 化 。 唯 施 是 畏 。 唯 獨 也 。 獨 畏 有 所 施 為 恐 失 道 意 。 欲 賞 善 恐 偽 善 生 欲 信 忠 恐 詐 忠 起 。 大 道 甚 夷 而 民 好 徑 。 夷 平 易 也 。 徑 邪 不 平 正 也 。 大 道 甚 平 易 而 民 好 從 邪 徑 也 。 朝 甚 除 高 台 榭 宮 室 修 。 田 甚 蕪 農 事 廢 不 耕 治 。 倉 甚 虛 五 穀 傷 害 國 無 儲 也 。 服 文 綵 好 飾 偽 貴 外 華 。 帶 利 劍 尚 剛 強 武 且 奢 。 厭 飲 食 財 貨 有 餘 多 嗜 欲 無 足 時 。 是 謂 盜 誇 。 百 姓 而 君 有 餘 者 是 由 劫 盜 以 為 服 飾 持 行 誇 人 不 知 身 死 家 破 親 戚 並 隨 也 。 非 道 哉 。 人 君 所 行 如 是 此 非 道 也 。 復 言 也 哉 者 痛 傷 之 辭 。

#@

 修 觀 

善 建 者 不 拔 建 立 也 。 善 以 道 立 身 立 國 者 不 可 得 引 而 拔 之 。 善 抱 者 不 脫 善 以 道 抱 精 神 者 終 不 可 拔 引 解 脫 。 子 孫 祭 祀 不 輟 。 為 人 子 孫 能 修 道 如 是 長 生 不 死 世 世 以 久 祭 祀 先 祖 宗 廟 無 絕 時 。 修 之 於 身 其 德 乃 真 修 道 於 身 愛 氣 養 神 益 壽 延 年 。 其 德 如 是 乃 為 真 人 。 修 之 於 家 其 德 乃 餘 修 道 於 家 父 慈 子 孝 兄 友 弟 順 夫 信 妻 貞 。 其 德 如 是 乃 有 餘 慶 及 於 來 世 子 孫 。 修 之 於 鄉 其 德 乃 長 修 道 於 鄉 尊 敬 長 老 愛 養 幼 少 教 誨 愚 鄙 。 其 德 如 是 乃 無 不 覆 及 也 。 修 之 於 國 其 德 乃 豐 修 道 於 國 則 君 信 臣 忠 仁 義 自 生 禮 樂 自 興 政 平 無 私 。 其 德 如 是 乃 為 豐 厚 也 。 修 之 於 天下 其 德 乃 普 。 人 主 修 道 於 天下 不 言 而 化 不 教 而 治 下 之 應 上 信 如 影 響 。 其 德 如 是 乃 為 普 博 。 故 以 身 觀 身 以 修 道 之 身 觀 不 修 道 之 身 孰 亡 孰 存 也 。 以 家 觀 家 以 修 道 之 家 觀 不 修 道 之 家 。 以 鄉 觀 鄉 以 修 道 之 鄉 觀 不 修 道 之 鄉 也 。 以 國 觀 國 以 修 道 之 國 觀 不 修 道 之 國 也 。 以 天下 觀 天下 。 以 修 道 之 主 觀 不 修 道 之 主 也 。 吾 何 以 知 天下 之 然 哉 以 此 。 老 子 言 吾 何 知 天下 修 道 者 昌 背 道 者 亡 。 以 此 五 事 觀 而 知 之 也 。

#@

 玄 符 

含 德 之 厚 謂 含 懷 道 德 之 厚 也 。 比 於 赤 子 。 神明 保 佑 含 德 之 人 若 父 母 之 於 赤 子 也 。 毒 蟲 不 螫 蜂 蠇 蛇 虺 不 螫 。 猛 獸 不 據 玃 鳥 不 搏 。 赤 子 不 害 於 物 物 亦 不 害 之 。 故 太 平 之 世 人 無 貴 賤 仁 心 有 刺 之 物 還 返 其 本 有 毒 之 蟲 不 傷 於 人 。 骨 弱 筋 柔 而 握 固 。 赤 子 筋 骨 柔 弱 而 持 物 堅 固 以 其 意 心 不 移 也 。 未 知 牝 牡 之 合 而 峻 作 精 之 至 也 。 赤 子 未 知 男 女 會 合 而 陰 陽 作 怒 者 由 精 氣 多 之 所 致 也 。 終 日 號 而 不 啞 和 之 至 也 。 赤 子 從 朝 至 暮 啼 號 聲 不 變 易 者 和 氣 多 之 所 至 也 。 知 和 日 常 人 能 和 氣 柔 弱 有 益 於 人 者 則 為 知 道 之 常 也 。 知 常 日 明 人 能 知 道 之 常 行 則 日 以 明 達 於 玄 妙 也 。 益 生 日 祥 祥 長 也 。 言 益 生 欲 自 生 日 以 長 大 。 心 使 氣 日 強 。 心 當 專 一 和 柔 而 神 氣 實 內 故 形 柔 。 而 反 使 妄 有 所 為 和 氣 去 於 中 故 形 體 日 以 剛 強 也 。 物 壯 則 老 萬 物 壯 極 則 枯 老 也 。 謂 之 不 道 枯 老 則 不 得 道 矣 。 不 道 早 已 。 不 得 道 者 早 死 。

#@

 玄 德 

知 者 不 言 知 者 貴 行 不 貴 言 也 。 言 者 不 知 。 駟 不 及 舌 多 言 多 患 。 塞 其 兌 閉 其 門 塞 閉 之 者 欲 絕 其 源 。 挫 其 銳 情 欲 有 所 銳 為 當 念 道 無 為 以 挫 止 之 。 解 其 紛 紛 結 恨 不 休 也 。 當 念 道 恬 怕 以 解 釋 之 。 和 其 光 雖 有 獨 見 之 明 當 和 之 使 闇 昧 不 使 曜 亂 。 同 其 塵 不 當 自 別 殊 也 。 是 謂 玄 同 。 玄 天 也 。 人 能 行 此 上 事 是 謂 與 天 同 道 也 。 故 不 可 得 而 親 不 以 榮 譽 為 樂 獨 立 為 哀 。 亦 不 可 得 而 踈 志 靜 無 欲 故 與 人 無 怨 。 不 可 得 而 利 身 不 欲 富 貴 口 不 欲 五 味 。 亦 不 可 得 而 害 不 與 貪 爭 利 不 與 勇 爭 氣 。 不 可 得 而 貴 不 為 亂 世 主 不 處 暗 君 位 。 亦 不 可 得 而 賤 不 以 乘 權 故 驕 不 以 失 志 故 屈 。 故 為 天下 貴 。 其 德 如 此 天子 不 得 臣 諸 侯 不 得 屈 與 世 沉 浮 容 身 避 害 故 天下 貴 也 。

#@

 淳 風 

以 正 治 國 以 至 也 。 天 使 正 身 之 人 使 有 國 也 。 以 奇 用 兵 奇 詐 也 。 天 使 詐 偽 之 人 使 用 兵 也 。 以 無 事 取 天下 。 以 無 事 無 為 之 人 使 取 天下 為 之 主 。 吾 何 以 知 其 然 哉 以 此 。 此 今 也 。 老 子 言 我 何 以 知 天 意 然 哉 以 今 日 所 見 知 。 天下 多 忌 諱 而 民 彌 貧 。 天下 謂 人 主 也 。 忌 諱 者 防 禁 也 。 今 煩 則 姦 生 禁 多 則 下 詐 相 殆 故 貧 。 民 多 利 器 國 家 滋 昏 。 利 器 者 權 也 。 民 多 權 則 視 者 眩 於 目 聽 者 惑 於 耳 上 下 不 親 故 國 家 昏 亂 。 人 多 伎 巧 奇 物 滋 起 。 人 謂 人 君 百 里 諸 侯 也 。 多 技 巧 謂 刻 畫 宮 觀 雕 琢 章 服 奇 物 滋 起 下 則 化 上 飾 金 鏤 玉 文 繡 彩 色 日 以 滋 甚 。 法 物 滋 彰 盜 賊 多 有 。 法 物 好 物 也 。 珍 好 之 物 滋 生 彰 著 則 農 事 廢 飢 寒 並 至 而 盜 賊 多 有 也 。 故 聖 人 云 謂 下 事 也 。 我 無 為 而 民 自 化 聖 人 言 我 修 道 承 天 無 所 改 作 而 民 自 化 成 也 。 我 好 靜 而 民 自 正 聖 人 言 我 好 靜 不 言 不 教 而 民 自 忠 正 也 。 我 無 事 而 民 自 富 我 無 徭 役 徵 召 之 事 民 安 其 業 故 皆 自 富 也 。 我 無 欲 而 民 自 朴 。 我 常 無 欲 去 華 文 微 服 飾 民 則 隨 我 為 質 樸 也 。 聖 人 言 我 修 道 守 真 絕 去 六 情 民 自 隨 我 而 清 也 。

#@

 順 化 

其 政 悶 悶 其 政 教 寬 大 悶 悶 昧 昧 似 若 不 明 也 。 其 民 醇 醇 政 教 寬 大 故 民 醇 醇 富 厚 相 親 睦 也 。 其 政 察 察 其 政 教 急 疾 言 決 於 口 聽 決 於 耳 也 。 其 民 缺 缺 。 政 教 急 疾 。 民 不 聊 生 。 故 缺 缺 日 以 踈 薄 。 禍 兮 福 所 倚 倚 因 也 。 夫 福 因 禍 而 生 人 遭 禍 而 能 悔 過 責 己 修 道 行 善 則 禍 去 福 來 。 福 兮 禍 所 伏 。 禍 伏 匿 於 福 中 人 得 福 而 為 驕 恣 則 福 去 禍 來 。 孰 知 其 極 禍 福 更 相 生 誰 能 知 其 窮 極 時 。 其 無 正 無 不 也 。 謂 人 君 不 正 其 身 其 無 國 也 。 正 復 為 奇 奇 詐 也 。 人 君 不 正 下 雖 正 復 化 上 為 詐 也 。 善 復 為 訞 。 善 人 皆 復 化 上 為 訞 祥 也 。 人 之 迷 其 日 固 久 。 言 人 君 迷 惑 失 正 以 來 其 日 已 固 久 。 是 以 聖 人 方 而 不 割 聖 人 行 方 正 者 欲 以 率 下 不 以 割 截 人 也 。 廉 而 不 害 聖 人 廉 清 欲 以 化 民 不 以 傷 害 人 也 。 今 則 不 然 正 己 以 害 人 也 。 直 而 不 肆 肆 申 也 。 聖 人 雖 直 曲 己 從 人 不 自 申 也 。 光 而 不 曜 。 聖 人 雖 有 獨 見 之 明 當 如 闇 昧 不 以 曜 亂 人 也 。

#@

 守 道 

治 人 謂 人 君 治 理 人 民 。 事 天 事 用 也 。 當 用 天 道 順 四 時 。 莫 若 嗇 。 嗇 愛 惜 也 。 治 國 者 當 愛 民 財 不 為 奢 泰 。 治 身 者 當 愛 精 氣 不 為 放 逸 。 夫 為 嗇 是 謂 早 服 。 早 先 也 。 服 得 也 。 夫 獨 愛 民 財 愛 精 氣 則 能 先 得 天 道 也 。 早 服 謂 之 重 積 德 。 先 得 天 道 是 謂 重 積 得 於 己 也 。 重 積 德 則 無 不 剋 剋 勝 也 。 重 積 德 於 己 則 無 不 勝 。 無 不 剋 則 莫 知 其 極 無 不 剋 勝 則 莫 知 有 知 己 德 之 窮 極 也 。 莫 知 其 極 可 以 有 國 。 莫 知 己 德 者 有 極 則 可 以 有 社 稷 為 民 致 福 。 有 國 之 母 可 以 長 久 。 國 身 同 也 。 母 道 也 。 人 能 保 身 中 之 道 使 精 氣 不 勞 五 神 不 苦 則 可 以 長 久 。 是 謂 深 根 固 蒂 人 能 以 氣 為 根 以 精 為 蒂 如 樹 根 不 深 則 拔 蒂 不 堅 則 落 。 言 當 深 藏 其 氣 固 守 其 精 使 無 漏 泄 。 長 生 久 視 之 道 。 深 根 固 蒂 者 乃 長 生 久 視 之 道 。

#@

 居 位 

治 大 國 者 若 烹 小 鮮 。 鮮 魚 。 烹 小 魚 不 去 腸 不 去 鱗 不 敢 撓 恐 其 糜 也 。 治 國 煩 則 下 亂 治 身 煩 則 精 散 。 以 道 蒞 天下 其 鬼 不 神 。 以 道 德 居 位 治 天下 則 鬼 不 敢 以 其 精 神 犯 人 也 。 非 其 鬼 不 神 其 神 不 傷 人 。 其 鬼 非 無 精 神 也 非 不 入 正 不 能 傷 自 然 之 人 。 非 其 神 不 傷 人 聖 人 亦 不 傷 。 非 鬼神 不 能 傷 害 人 。 以 聖 人 在 位 不 傷 害 人 故 鬼 不 敢 干 之 也 。 夫 兩 不 相 傷 鬼 與 聖 人 俱 兩 不 相 傷 也 。 故 德 交 歸 焉 。 夫 兩 不 相 傷 則 人 得 治 於 陽 鬼神 得 治 於 陰 人 得 保 全 其 性 命 鬼 得 保 其 精 神 故 德 交 歸 焉 。

#@

 謙 德 

大 國 者 下 流 治 大 國 當 如 居 下 流 不 逆 細 微 。 天下 之 交 大 國 天下 士 民 之 所 交 會 。 天下 之 牝 。 牝 者 陰 類 也 。 柔 謙 和 而 不 昌 也 。 牝 常 以 靜 勝 牡 女 所 以 能 屈 男 陰 勝 陽 以 安 靜 不 先 求 之 也 。 以 靜 為 下 。 陰 道 以 安 靜 為 謙 下 。 故 大 國 以 下 小 國 則 取 小 國 能 謙 下 之 則 常 有 之 。 小 國 以 下 大 國 則 取 大 國 。 此 言 國 無 大 小 能 持 謙 畜 人 則 無 過 失 也 。 故 或 下 以 取 或 下 而 取 。 下 者 謂 大 國 以 下 小 國 小 國 以 下 大 國 更 以 義 相 取 。 大 國 不 過 欲 兼 畜 人 大 國 不 失 下 則 兼 併 小 國 而 牧 畜 之 。 小 國 不 過 欲 入 事 人 。 使 為 臣 僕 。 夫 兩 者 各 得 其 所 欲 大 者 宜 為 下 。 大 國 小 國 各 欲 得 其 所 大 國 又 宜 為 謙 下

#@

 為 道 

道 者 萬 物 之 奧 奧 藏 也 。 道 為 萬 物 之 藏 無 所 不 容 也 。 善 人 之 寶 善 人 以 道 為 身 寶 不 敢 違 也 。 不 善 人 之 所 保 。 道 者 不 善 人 之 保 倚 也 。 遭 患 逢 急 猶 知 自 悔 卑 下 。 美 言 可 以 市 美 言 者 獨 可 於 市 耳 。 夫 市 交 易 而 退 不 相 宜 善 言 美 語 求 者 欲 疾 得 賣 者 欲 疾 售 也 。 尊 行 可 以 加 入 。 加 別 也 。 人 有 尊 貴 之 行 可 以 別 異 於 凡 人 未 足 以 尊 道 。 人 之 不 善 何 棄 之 有 。 人 雖 不 善 當 以 道 化 之 。 蓋 三 皇 之 前 無 有 棄 民 德 化 淳 也 。 故 立 天子 置 三 公 欲 使 教 化 不 善 之 人 。 雖 有 拱 璧 以 先 駟 馬 不 如 坐 進 此 道 。 雖 有 美 璧 先 駟 馬 而 至 故 不 如 坐 進 此 道 。 古 之 所 以 貴 此 道 者 何 不 日 以 求 得 ？ 古 之 所 以 貴 此 道 者 不 日 日 遠 行 求 索 近 得 之 於 身 。 有 罪 以 免 耶 有 罪 謂 遭 亂 世 闇 君 妄 行 形 誅 修 道 則 可 以 解 死 免 於 眾 也 。 故 為 天下 貴 。 道 德 洞 遠 無 不 覆 濟 全 身 治 國 恬 然 無 為 故 可 為 天下 貴 也 。

#@

 恩 始 

為 無 為 因 成 循 故 無 所 造 作 。 事 無 事 預 有 備 除 煩 省 事 也 。 味 無 味 。 深 思 遠 慮 味 道 意 也 。 大 小 多 少 陳 其 戒 令 也 。 欲 大 反 小 欲 多 反 少 自 然 之 道 也 。 報 怨 以 德 。 脩 道 行 善 絕 禍 於 未 生 也 。 圖 難 於 其 易 欲 圖 難 事 當 於 易 時 未 及 成 也 。 為 大 於 其 細 。 欲 為 大 事 必 作 於 小 禍 亂 從 小 來 也 。 天下 難 事 必 作 於 易 天下 大 事 必 作 於 細 。 從 易 生 難 從 細 生 著 。 是 以 聖 人 終 不 為 大 故 能 成 其 大 。 處 謙 虛 天下 共 歸 之 也 。 夫 輕 諾 必 寡 信 不 重 言 也 。 多 易 必 多 難 。 不 慎 患 也 。 是 以 聖 人 猶 難 之 聖 人 動 作 舉 事 猶 進 退 重 難 之 欲 塞 其 源 也 。 故 終 無 難 矣 。 聖 人 終 生 無 患 難 之 事 猶 避 害 深 也

#@

 守 微 

其 安 易 持 治 身 治 國 安 靜 者 易 守 持 也 。 其 未 兆 易 謀 情 欲 禍 患 未 有 形 兆 時 易 謀 止 也 。 其 脆 易 破 禍 亂 未 動 於 朝 情 欲 未 見 於 色 如 脆 弱 易 破 除 。 其 微 易 散 。 其 未 彰 著 微 小 易 散 去 也 。 為 之 於 未 有 欲 有 所 為 當 於 未 有 萌 芽 之 時 塞 其 端 也 。 治 之 於 未 亂 。 治 身 治 國 於 未 亂 之 時 當 豫 閉 其 門 也 。 合 抱 之 木 生 於 毫 末 從 小 成 大 。 九 層 之 臺 起 於 累 土 從 卑 立 高 。 千 里 之 行 始 於 足 下 。 從 近 至 遠 。 為 者 敗 之 有 為 於 事 廢 於 自 然 有 為 於 義 廢 於 仁 有 為 於 色 廢 於 精 神 也 。 執 者 失 之 。 執 利 遇 患 執 道 全 身 堅 持 不 得 推 讓 反 還 。 是 以 聖 人 無 為 故 無 敗 聖 人 不 為 華 文 不 為 色 利 不 為 殘 賊 故 無 敗 壞 。 無 執 故 無 失 。 聖 人 有 德 以 教 愚 有 財 以 與 貧 無 所 執 藏 故 無 所 失 於 人 也 。 民 之 從 事 常 於 幾 成 而 敗 之 。 從 為 也 。 民 之 為 事 常 於 功 德 幾 成 而 貪 位 好 名 奢 泰 盈 滿 而 自 敗 之 也 。 慎 終 如 始 則 無 敗 事 。 終 當 如 始 不 當 懈 怠 。 是 以 聖 人 欲 不 欲 聖 人 欲 人 所 不 欲 。 人 欲 彰 顯 聖 人 欲 伏 光 人 欲 文 飾 聖 人 欲 質 朴 人 欲 色 聖 人 欲 於 德 。 不 貴 難 得 之 貨 聖 人 不 眩 為 服 不 賤 石 而 貴 玉 。 學 不 學 聖 人 學 人 所 不 能 學 。 人 學 智 詐 聖 人 學 自 然 人 學 治 世 聖 人 學 治 身 守 道 真 也 。 復 眾 人 之 所 過 眾 人 學 問 反 過 本 為 末 過 實 為 華 。 復 之 者 使 反 本 也 。 以 輔 萬 物 之 自 然 。 教 人 反 本 實 者 欲 以 輔 助 萬 物 自 然 之 性 也 。 而 不 敢 為 。 聖 人 動 作 因 循 不 敢 有 所 造 為 恐 遠 本 也 。

#@

 淳 德 

古 之 善 為 道 者 非 以 明 民 將 以 愚 之 。 說 古 之 善 以 道 治 身 及 治 國 者 不 以 道 教 民 明 智 巧 詐 也 將 以 道 德 教 民 使 質 朴 不 詐 偽 。 民 之 難 治 以 其 智 多 。 民 之 所 以 難 治 者 以 其 智 多 而 為 巧 偽 。 故 以 智 治 國 國 之 賊 使 智 慧 之 人 治 國 之 政 事 必 遠 道 德 妄 作 威 福 為 國 之 賊 也 。 不 以 智 治 國 國 之 福 。 不 使 智 慧 之 人 治 國 之 政 事 則 民 守 正 直 不 為 邪 飾 上 下 相 親 君 臣 同 力 故 為 國 之 福 也 。 知 此 兩 者 亦 稽 式 。 兩 者 謂 智 與 不 智 也 。 常 能 智 者 為 賊 不 智 者 為 福 是 治 身 治 國 之 法 式 也 。 常 知 稽 式 是 謂 玄 德 。 玄 天 也 。 能 知 治 身 及 治 國 之 法 式 是 謂 與 天 同 德 也 。 玄 德 深 矣 遠 矣 玄 德 之 人 深 不 可 測 遠 不 可 及 也 。 與 物 反 矣 ！ 玄 德 之 人 與 萬 物 反 異 萬 物 欲 益 己 玄 德 施 與 人 也 。 然 後 乃 至 於 大 順 。 玄 德 與 萬 物 反 異 故 能 至 大 順 。 順 天 理 也 。

#@

 後 己 

江 海 所 以 能 為 百 谷 王 者 以 其 善 下 之 故 能 為 百 谷 王 。 江 海 以 卑 故 眾 流 歸 之 若 民 歸 就 王 。 以 卑 下 故 能 為 百 谷 王 也 。 是 以 欲 上 民 欲 在 民 之 上 也 。 必 以 言 下 之 法 江 海 處 謙 虛 。 欲 先 民 欲 在 民 之 前 也 。 必 以 身 後 之 。 先 人 而 後 己 也 。 是 以 聖 人 處 上 而 民 不 重 聖 人 在 民 上 為 主 不 以 尊 貴 虐 下 故 民 戴 而 不 為 重 。 處 前 而 民 不 害 。 聖 人 在 民 前 不 以 光 明 蔽 後 民 親 之 若 父 母 無 有 欲 害 之 心 也 。 是 以 天下 樂 推 而 不 厭 。 聖 人 恩 深 愛 厚 視 民 如 赤 子 故 天下 樂 推 進 以 為 主 無 有 厭 也 。 以 其 不 爭 天下 無 厭 聖 人 時 是 由 聖 人 不 與 人 爭 先 後 也 。 故 天下 莫 能 與 之 爭 。 言 人 皆 有 為 無 有 與 吾 爭 無 為 。

#@

 三 寶 

天下 皆 謂 我 道 大 似 不 肖 。 老 子 言 天下 謂 我 德 大 我 則 佯 愚 似 不 肖 。 夫 唯 大 故 似 不 肖 唯 獨 名 德 大 者 為 身 害 故 佯 愚 似 若 不 肖 。 無 所 分 別 無 所 割 截 不 賤 人 而 自 責 。 若 肖 久 矣 。 肖 善 也 。 謂 辨 惠 也 。 若 大 辨 惠 之 人 身 高 自 貴 行 察 察 之 政 所 從 來 久 矣 。 其 細 也 夫 。 言 辨 惠 者 唯 如 小 人 非 長 者 。 我 有 三 寶 持 而 保 之 。 老 子 言 我 有 三 寶 抱 持 而 保 倚 。 一 曰 慈 愛 百 姓 若 赤 子 。 二 曰 儉 賦 歛 若 取 之 於 己 也 。 三 曰 不 敢 為 天下 先 。 執 謙 退 不 為 倡 始 也 。 慈 故 能 勇 以 慈 仁 故 能 勇 於 忠 孝 也 。 儉 故 能 廣 天子 身 能 節 儉 故 民 日 用 廣 矣 。 不 敢 為 天下 先 不 為 天下 首 先 。 故 能 成 器 長 。 成 器 長 謂 得 道 人 也 。 我 能 為 得 道 人 之 長 也 。 今 舍 慈 且 勇 今 世 人 舍 慈 仁 但 為 勇 武 。 舍 儉 且 廣 舍 其 儉 約 但 為 奢 泰 。 舍 後 且 先 舍 其 後 己 但 為 人 先 。 死 矣 ！ 所 行 如 此 動 入 死 地 。 夫 慈 以 戰 則 勝 以 守 則 固 。 夫 慈 仁 者 百 姓 親 附 并 心 一 意 故 以 戰 則 勝 敵 以 守 衛 則 堅 固 。 天 將 救 之 以 慈 衛 之 。 天 將 救 助 善 人 必 與 慈 仁 之 性 使 能 自 營 助 也 。

#@

 配 天 

善 為 士 者 不 武 言 貴 道 德 不 好 武 力 也 。 善 戰 者 不 怒 善 以 道 戰 者 禁 邪 於 胸 心 絕 禍 於 未 萌 無 所 誅 怒 也 。 善 勝 敵 者 不 與 善 以 道 勝 敵 者 附 近 以 仁 來 遠 以 德 不 與 敵 爭 而 敵 自 服 也 。 善 用 人 者 為 之 下 。 善 用 人 自 輔 佐 者 常 為 人 執 謙 下 也 。 是 謂 不 爭 之 德 謂 上 為 之 下 也 。 是 乃 不 與 人 爭 之 道 德 也 。 是 謂 用 人 之 力 能 身 為 人 下 是 謂 用 人 臣 之 力 也 。 是 謂 配 天 古 之 極 。 能 行 此 者 德 配 天 也 。 是 乃 古 之 極 要 道 也 。

#@

 玄 用 

用 兵 有 言 陳 用 兵 之 道 。 老 子 疾 時 用 兵 故 託 己 設 其 義 也 。 吾 不 敢 為 主 而 為 客 主 先 也 。 不 敢 先 舉 兵 。 客 者 和 而 不 倡 。 用 兵 當 承 天 而 後 動 。 不 敢 進 寸 而 退 尺 。 侵 人 境 界 利 人 財 寶 為 進 閉 門 守 城 為 退 。 是 謂 行 無 行 彼 遂 不 止 為 天下 賊 雖 行 誅 之 不 成 行 列 也 。 攘 無 臂 雖 欲 大 怒 若 無 臂 可 攘 也 。 扔 無 敵 雖 欲 仍 引 之 若 無 敵 可 仍 也 。 執 無 兵 。 雖 欲 執 持 之 若 無 兵 刃 可 持 用 也 。 何 者 ？ 傷 彼 之 民 罹 罪 於 天 遭 不 道 之 君 愍 忍 喪 之 痛 也 。 禍 莫 大 於 輕 敵 。 夫 禍 亂 之 害 莫 大 於 欺 輕 敵 家 侵 取 不 休 輕 戰 貪 財 也 。 輕 敵 幾 喪 吾 寶 。 幾 近 也 。 寶 身 也 。 欺 輕 敵 者 近 喪 身 也 。 故 抗 兵 相 加 兩 敵 戰 也 。 哀 者 勝 矣 。 哀 者 慈 仁 士 卒 不 遠 於 死 。

#@

 知 難 

章 吾 言 甚 易 知 甚 易 行 。 老 子 言 吾 所 言 省 而 易 知 約 而 易 行 。 天下 莫 能 知 莫 能 行 。 人 惡 柔 弱 好 剛 強 也 。 言 有 宗 事 有 君 。 我 所 言 有 宗 祖 根 本 事 有 君 臣 上 下 世 人 不 知 者 非 我 之 無 德 心 與 我 之 反 也 。 夫 唯 無 知 是 以 不 我 知 。 夫 唯 世 人 之 無 知 者 是 我 德 之 暗 不 見 於 外 窮 微 極 妙 故 無 知 也 。 知 我 者 希 則 我 者 貴 。 希 少 也 。 唯 達 道 者 乃 能 知 我 故 為 貴 也 。 是 以 聖 人 被 褐 懷 玉 。 被 褐 者 薄 外 懷 玉 者 厚 內 匿 寶 藏 德 不 以 示 人 也 。

#@

 知 病 

知 不 知 上 知 道 言 不 知 是 乃 德 之 上 。 不 知 知 病 。 不 知 道 言 知 是 乃 德 之 病 。 夫 唯 病 病 是 以 不 病 。 夫 唯 能 病 苦 眾 人 有 強 知 之 病 是 以 不 自 病 也 。 聖 人 不 病 以 其 病 病 是 以 不 病 。 聖 人 無 此 強 知 之 病 者 以 其 常 苦 眾 人 有 此 病 以 此 非 人 故 不 自 病 。 夫 聖 人 懷 通 達 之 知 託 於 不 知 者 欲 使 天下 質 朴 忠 正 各 守 純 性 。 小 人 不 知 道 意 而 妄 行 強 知 之 事 以 自 顯 著 內 傷 精 神 減 壽 消 年 也 。

#@

 愛 己 

民 不 畏 威 則 大 威 至 。 威 害 也 。 人 不 畏 小 害 則 大 害 至 。 大 害 者 謂 死 亡 也 。 畏 之 者 當 愛 精 神 承 天 順 地 也 。 無 狎 其 所 居 謂 心 居 神 當 寬 柔 不 當 急 狹 也 。 無 厭 其 所 生 人 所 以 生 者 以 有 精 神 。 託 空 虛 喜 清 靜 飲 食 不 節 忽 道 念 色 邪 僻 滿 腹 為 伐 本 厭 神 也 。 夫 唯 不 厭 是 以 不 厭 。 夫 唯 獨 不 厭 精 神 之 人 洗 心 濯 垢 恬 泊 無 欲 則 精 神 居 之 不 厭 也 。 是 以 聖 人 自 知 不 自 見 自 知 己 之 得 失 不 自 顯 見 德 美 於 外 藏 之 於 內 。 自 愛 不 自 貴 。 自 愛 其 身 以 保 精 氣 不 自 貴 高 榮 名 於 世 。 故 去 彼 取 此 。 去 彼 自 見 自 貴 取 此 自 知 自 愛 。

#@

 任 為 

勇 於 敢 則 殺 勇 敢 有 為 則 殺 其 身 。 勇 於 不 敢 則 活 。 勇 於 不 敢 有 為 則 活 其 身 。 此 兩 者 謂 敢 與 不 敢 也 。 或 利 或 害 活 身 為 利 殺 身 為 害 。 天 之 所 惡 。 惡 有 為 也 。 孰 知 其 故 ？ 誰 能 知 天 意 之 故 而 不 犯 ？ 是 以 聖 人 猶 難 之 。 言 聖 人 之 明 德 猶 難 於 勇 敢 況 無 聖 人 之 德 而 欲 行 之 乎 ？ 天 之 道 不 爭 而 善 勝 天 不 與 人 爭 貴 賤 而 人 自 畏 之 。 不 言 而 善 應 天 不 言 萬 物 自 動 以 應 時 。 不 召 而 自 來 天 不 呼 召 萬 物 皆 負 陰 而 向 陽 。 繟 然 而 善 謀 。 繟 寬 也 。 天 道 雖 寬 博 善 謀 慮 人 事 修 善 行 惡 各 蒙 其 報 也 。 天 網 恢 恢 疏 而 不 失 。 天 所 網 羅 恢 恢 甚 大 雖 疏 遠 司 察 人 善 惡 無 有 所 失 。

#@

 制 惑 

民 不 畏 死 治 國 者 刑罰 酷 深 民 不 聊 生 故 不 畏 死 也 。 治 身 者 嗜 欲 傷 神 貪 財 殺 身 民 不 知 畏 之 也 。 奈 何 以 死 懼 之 ？ 人 君 不 寬 刑罰 教 民 去 情 欲 奈 何 設 刑 法 以 死 懼 之 ？ 若 使 民 常 畏 死 當 除 己 之 所 殘 剋 教 民 去 利 欲 也 。 而 為 奇 者 吾 得 執 而 殺 之 。 孰 敢 ？ 以 道 教 化 而 民 不 從 反 為 奇 巧 乃 應 王 法 執 而 殺 之 誰 敢 有 犯 者 ？ 老 子 疾 時 王 不 先 道 德 化 之 而 先 刑罰 也 。 常 有 司 殺 者 。 司 殺 者 謂 天 居 高 臨 下 司 察 人 過 。 天 網 恢 恢 疏 而 不 失 也 。 夫 代 司 殺 者 是 謂 代 大 匠 斲 。 天 道 至 明 司 殺 有 常 猶 春 生 夏 長 秋 收 冬 藏 斗 杓 運 移 以 節 度 行 之 。 人 君 欲 代 殺 之 是 猶 拙 夫 代 大 匠 斲 木 勞 而 無 功 也 。 夫 代 大 匠 斲 者 希 有 不 傷 手 矣 。 人 君 行 刑罰 猶 拙 夫 代 大 匠 斲 則 方 圓 不 得 其 理 還 自 傷 。 代 天 殺 者 失 紀 綱 不 得 其 紀 綱 還 受 其 殃 也 。

#@

 貪 損 

民 之 饑 以 其 上 食 稅 之 多 是 以 飢 。 人 民 所 以 饑 寒 者 以 其 君 上 稅 食 下 太 多 民 皆 化 上 為 貪 叛 道 違 德 故 饑 。 民 之 難 治 以 其 上 之 有 為 是 以 難 治 。 民 之 不 可 治 者 以 其 君 上 多 欲 好 有 為 也 。 是 以 其 民 化 上 有 為 情 偽 難 治 。 民 之 輕 死 以 其 上 求 生 之 厚 人 民 所 以 侵 犯 死 者 以 其 求 生 活 之 道 太 厚 貪 利 以 自 危 。 是 以 輕 死 。 以 求 生 太 厚 之 故 輕 入 死 地 也 。 夫 為 無 以 生 為 者 是 賢 於 貴 生 。 夫 唯 獨 無 以 生 為 務 者 爵 祿 不 干 於 意 財 利 不 入 於 身 天子 不 得 臣 諸 侯 不 得 使 則 賢 於 貴 生 也 。

#@

 戒 強 

人 之 生 也 柔 弱 人 生 含 和 氣 抱 精 神 。 故 柔 弱 也 。 其 死 也 堅 強 。 人 死 和 氣 竭 精 神 亡 故 堅 強 也 。 萬 物 草 木 之 生 也 柔 脆 和 氣 存 也 。 其 死 也 枯 槁 。 和 氣 去 也 。 故 堅 強 者 死 之 徒 柔 弱 者 生 之 徒 。 以 上 二 事 觀 之 知 堅 強 者 死 柔 弱 者 生 也 。 是 以 兵 強 則 不 勝 強 大 之 兵 輕 戰 樂 殺 毒 流 怨 結 眾 弱 為 一 強 故 不 勝 。 木 強 則 共 。 本 強 大 則 枝 葉 共 生 其 上 。 強 大 處 下 柔 弱 處 上 。 興 物 造 功 大 木 處 下 小 物 處 上 。 天 道 抑 強 扶 弱 自 然 之 效 。

#@

 天 道 

天 之 道 其 猶 張 弓 與 ！ 天 道 暗 昧 舉 物 類 以 為 喻 也 。 高 者 抑 之 下 者 舉 之 有 餘 者 損 之 不 足 者 補 之 。 言 張 弓 和 調 之 如 是 乃 可 用 耳 夫 抑 高 舉 下 損 強 益 弱 天 之 道 也 。 天 之 道 損 有 餘 而 補 不 足 。 天 道 損 有 餘 而 益 謙 常 以 中 和 為 上 。 人 之 道 則 不 然 損 不 足 以 奉 有 餘 。 人 道 則 與 天 道 反 世 俗 之 人 損 貧 以 奉 富 奪 弱 以 益 強 也 。 孰 能 有 餘 以 奉 天下 ？ 唯 有 道 者 。 言 誰 能 居 有 餘 之 位 自 省 爵 祿 以 奉 天下 不 足 者 乎 ？ 唯 有 道 之 君 能 行 也 。 是 以 聖 人 為 而 不 恃 聖 人 為 德 施 不 恃 其 報 也 。 功 成 而 不 處 功 成 事 就 不 處 其 位 。 其 不 欲 見 賢 。 不 欲 使 人 知 己 之 賢 匿 功 不 居 榮 畏 天 損 有 餘 也 。

#@

 任 信 

天下 莫 柔 弱 於 水 圓 中 則 圓 方 中 則 方 壅 之 則 止 決 之 則 行 。 而 攻 堅 強 者 莫 之 能 勝 水 能 懷 山 襄 陵 磨 鐵 消 銅 莫 能 勝 水 而 成 功 也 。 以 其 無 以 易 之 。 夫 攻 堅 強 者 無 以 易 於 水 。 弱 之 勝 強 水 能 滅 火 陰 能 消 陽 。 柔 之 勝 剛 舌 柔 齒 剛 齒 先 舌 亡 。 天下 莫 不 知 知 柔 弱 者 久 長 剛 強 者 折 傷 。 莫 能 行 。 恥 謙 卑 好 強 梁 。 是 以 聖 人 云 謂 下 事 也 。 受 國 之 垢 是 謂 社 稷 主 人 君 能 受 國 之 垢 濁 者 若 江 海 不 逆 小 流 則 能 長 保 其 社 稷 為 一 國 之 君 主 也 。 受 國 不 祥 是 為 天下 王 。 人 君 能 引 過 自 與 代 民 受 不 祥 之 殃 則 可 以 王 天下 。 正 言 若 反 。 此 乃 正 直 之 言 世 人 不 知 以 為 反 言 。

#@

 任 契 

和 大 怨 殺 人 者 死 傷 人 者 刑 以 相 和 報 。 必 有 餘 怨 任 刑 者 失 人 情 必 有 餘 怨 及 於 良 人 也 。 安 可 以 為 善 ？ 言 一 人 則 先 天 心 安 可 以 和 怨 為 善 ？ 是 以 聖 人 執 左 契 而 不 責 於 人 。 古 者 聖 人 執 左 契 合 符 信 也 。 無 文 書 法 律 刻 契 合 符 以 為 信 也 。 但 刻 契 為 信 不 責 人 以 他 事 也 。 有 德 司 契 有 德 之 君 司 察 契 信 而 已 。 無 德 司 徹 。 無 德 之 君 背 其 契 信 司 人 所 失 。 天 道 無 親 常 與 善 人 。 天 道 無 有 親 疏 唯 與 善 人 則 與 司 契 同 也 。

#@

 獨 立 

小 國 寡 民 聖 人 雖 治 大 國 猶 以 為 小 儉 約 不 奢 泰 。 民 雖 眾 猶 若 寡 少 不 敢 勞 之 也 。 使 有 什 伯 之 器 而 不 用 使 民 各 有 部 曲 什 伯 貴 賤 不 相 犯 也 。 器 謂 農 人 之 器 。 而 不 用 不 徵 召 奪 民 良 時 也 。 使 民 重 死 而 不 遠 徙 。 君 能 為 民 興 利 除 害 各 得 其 所 則 民 重 死 而 貪 生 也 。 政 令 不 煩 則 民 安 其 業 故 不 遠 遷 徙 離 其 常 處 也 。 雖 有 舟 輿 無 所 乘 之 清 靜 無 為 不 作 煩 華 不 好 出 入 遊 娛 也 。 雖 有 甲 兵 無 所 陳 之 。 無 怨 惡 於 天下 。 使 民 復 結 繩 而 用 之 去 文 反 質 信 無 欺 也 。 甘 其 食 甘 其 蔬 食 不 漁 食 百 姓 也 。 美 其 服 美 其 惡 衣 不 貴 五 色 。 安 其 居 安 其 茅 茨 不 好 文 飾 之 屋 。 樂 其 俗 。 樂 其 質 朴 之 俗 不 轉 移 也 。 鄰 國 相 望 雞 犬 之 聲 相 聞 相 去 近 也 。 民 至 老 死 不 相 往 來 。 其 無 情 欲 。

#@

 顯 質 

信 言 不 美 信 者 如 其 實 也 。 不 美 者 朴 且 質 也 。 美 言 不 信 。 美 言 者 滋 美 之 華 辭 。 不 信 者 飾 偽 多 空 虛 也 。 善 者 不 辯 善 者 以 道 修 身 也 。 不 綵 文 也 。 辯 者 不 善 。 辯 者 謂 巧 言 也 。 不 善 者 舌 致 患 也 。 山 有 玉 掘 其 山 水 有 珠 濁 其 淵 辯 口 多 言 亡 其 身 。 知 者 不 博 知 者 謂 知 道 之 士 。 不 博 者 守 一 元 也 。 博 者 不 知 。 博 者 多 見 聞 也 。 不 知 者 失 要 真 也 。 聖 人 不 積 聖 人 積 德 不 積 財 有 德 以 教 愚 有 財 以 與 貧 也 。 既 以 為 人 己 愈 有 既 以 為 人 施 設 德 化 己 愈 有 德 。 既 以 與 人 己 愈 多 。 既 以 財 賄 布 施 與 人 而 財 益 多 如 日 月 之 光 無 有 盡 時 。 天 之 道 利 而 不 害 天 生 萬 物 愛 育 之 令 長 大 無 所 傷 害 也 。 聖 人 之 道 為 而 不 爭 。 聖 人 法 天 所 施 為 化 成 事 就 不 與 下 爭 功 名 故 能 全 其 聖 功 也 。

