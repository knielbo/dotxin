 博 選 

王 鈇 非 一 世 之 器 者 厚 德 隆 俊 也 。 道 凡 四 稽 一 曰 天 二 曰 地 三 曰 人 四 曰 命 。 權 人 有 五 至 一 曰 伯 己 二 曰 什 己 三 曰 若 己 四 曰 廝 役 五 曰 徒 隸 。 所 謂 天 者 物 理 情 者 也 所 謂 地 者 常 弗 去 者 也 所 謂 人 者 惡 死 樂 生 者 也 所 謂 命 者 靡 不 在 君 者 也 。 君 也 者 端 神明 者 也 神明 者 以 人 為 本 者 也 人 者 以 賢 聖 為 本 者 也 賢 聖 者 以 博 選 為 本 者 也 博 選 者 以 五 至 為 本 者 也 。 故 北 面 而 事 之 則 伯 己 者 至 先 趨 而 後 息 先 問 而 後 默 則 什 己 者 至 人 趨 己 趨 則 若 己 者 至 憑 几 據 杖 指 麾 而 使 則 匀 役 者 至 樂 嗟 苦 咄 則 徒 隸 之 人 至 矣 。 故 帝 者 與 師 處 王 者 與 友 處 亡 主 與 徒 處 。 故 德 萬 人 者 謂 之 雋 德 千 人 者 謂 之 豪 德 百 人 者 謂 之 英 。 德 音 者 所 謂 聲 也 未 聞 音 出 而 響 過 其 聲 者 也 。 貴 者 有 知 富 者 有 財 貧 者 有 身 。 信 符 不 合 事 舉 不 成 。 不 死 不 生 不 斷 不 成 。 計 功 而 償 權 德 而 言 王 鈇 在 此 孰 能 使 營 。

#@

 著 希 

道 有 稽 德 有 據 。 人 主 不 聞 要 故 耑 與 運 堯 而 無 以 見 也 。 道 與 德 館 而 無 以 命 也 義 不 當 格 而 無 以 更 也 。 若 是 置 之 雖 安 非 定 也 。 端 倚 有 位 名 號 弗 去 。 故 希 人 者 無 悖 其 情 希 世 者 無 繆 其 賓 。 文 禮 之 野 與 禽 獸 同 則 言 語 之 暴 與 蠻 夷 同 謂 。 夫 君 子 者 易 親 而 難 狎 畏 禍 而 難 卻 嗜 利 而 不 為 非 時 動 而 不 苟 作 。 體 雖 安 之 而 弗 敢 處 然 後 禮 生 心 雖 欲 之 而 弗 敢 信 然 後 義 生 。 夫 義 節 欲 而 治 禮 反 情 而 辨 者 也 故 君 子 弗 徑 情 而 行 也 。 夫 亂 世 者 以 麤 智 為 造 意 以 中 險 為 道 以 利 為 情 若 不 相 與 同 惡 則 不 能 相 親 相 與 同 惡 則 有 相 憎 。 說 者 言 仁 則 以 為 誣 發 於 義 則 以 為 誇 平 心 而 直 告 之 則 有 弗 信 。 故 賢 者 之 於 亂 世 也 絕 豫 而 無 由 通 異 類 而 無 以 告 苦 乎 哉 。 賢 人 之 潛 亂 世 也 上 有 隨 君 下 無 直 辭 君 有 驕 行 民 多 諱 言 。 故 人 乖 其 誠 能 士 隱 其 實 情 心 雖 不 說 弗 敢 不 譽 。 事 業 雖 弗 善 不 敢 不 力 趨 舍 雖 不 合 不 敢 弗 從 。 故 觀 賢 人 之 於 亂 世 也 其 慎 勿 以 為 定 情 也 。

#@

 夜 行 

天 文 也 地 理 也 月 刑 也 日 德 也 四 時 檢 也 度 數 節 也 陰 陽 氣 也 。 五 行 業 也 五 政 道 也 五 音 調 也 五 聲 故 也 五 味 事 也 賞 罰 約 也 。 此 皆 有 驗 有 所 以 然 者 隨 而 不 見 其 後 迎 而 不 見 其 首 。 成 功 遂 事 莫 知 其 狀 。 圖 弗 能 載 名 弗 能 舉 。 強 為 之 說 曰 芴 乎 芒 乎 中 有 象 乎 芒 乎 芴 乎 中 有 物 乎 窅 乎 冥 乎 中 有 精 乎 。 致 信 究 情 復 反 無 貌 鬼 見 不 能 為 人 業 。 故 聖 人 貴 夜 行 。

#@

 天 則 

聖 王 者 有 聽 微 決 疑 之 道 能 屏 讒 權 實 逆 淫 辭 絕 流 語 去 無 用 杜 絕 朋 黨 之 門 嫉 妒 之 人 不 得 著 明 非 君 子 術 數 之 士 莫 得 當 前 。 故 邪 弗 能 奸 禍 不 能 中 。 彼 天地 之 以 無 極 者 以 守 度 量 而 不 可 濫 日 不 踰 辰 月 宿 其 列 當 名 服 事 星 守 弗 去 弦 望 晦 朔 終 始 相 巡 踰 年 累 歲 用 不 縵 縵 此 天 之 所 柄 以 臨 斗 者 也 。 中 參 成 位 四 氣 為 政 前 張 後 極 左 角 右 鉞 九 文 循 理 以 省 官 眾 小 大 畢 舉 。 先 無 怨 讎 之 患 後 無 毀 名 敗 行 之 咎 。 故 其 威 上 際 下 交 其 澤 四 被 而 不 鬲 。 天 之 不 違 以 不 離 一 天 若 離 一 反 還 為 物 。 不 創 不 作 與 天地 合 德 節 璽 相 信 如 月 應 日 。 此 聖 人 之 所 以 宜 世 也 。 知 足 以 滑 正 略 足 以 恬 禍 此 危 國 之 不 可 安 亡 國 之 不 可 存 也 。 故 天 道 先 貴 覆 者 地 道 先 貴 載 者 人 道 先 貴 事 者 酒 保 先 貴 食 者 。 待 物 也 領 氣 時 也 生 殺 法 也 。 循 度 以 斷 天 之 節 也 。 列 地 而 守 之 分 民 而 部 之 。 寒 者 得 衣 饑 者 得 食 冤 者 得 理 勞 者 得 息 聖 人 之 所 期 也 。 夫 裁 衣 而 知 擇 其 工 裁 國 而 知 索 其 人 此 固 世 之 所 公 哉 。 同 而 後 可 以 見 天 異 而 後 可 以 見 人 變 而 後 可 以 見 時 化 而 後 可 以 見 道 。 臨 利 而 後 可 以 見 信 臨 財 而 後 可 以 見 仁 臨 難 而 後 可 以 見 勇 臨 事 而 後 可 以 見 術 數 之 士 。 九 皇 之 制 主 不 虛 王 臣 不 虛 貴 階 級 。 尊 卑 名 號 自 君 吏 民 次 者 無 國 歷 寵 歷 錄 副 所 以 付 授 與 天 人 參 相 結 連 鉤 攷 之 具 不 備 故 也 。 下 之 所 逜 上 之 可 蔽 斯 其 離 人 情 而 失 天 節 者 也 。 緩 則 怠 急 則 困 見 閒 則 以 奇 相 御 人 之 情 也 。 舉 以 八 極 信 焉 而 弗 信 天 之 則 也 。 差 繆 之 閒 言 不 可 合 平 不 中 律 月 望 而 晨 月 毀 於 天 珠 蛤 蠃 蚌 虛 于 深 渚 上 下 同 離 也 。 未 令 而 知 其 為 未 使 而 知 其 往 上 不 加 務 而 民 自 盡 此 化 之 期 也 。 使 而 不 往 禁 而 不 止 上 下 乖 謬 者 其 道 不 相 得 也 。 上 統 下 撫 者 遠 眾 之 慝 也 陰 陽 不 接 者 其 理 無 從 相 及 也 算 不 相 當 者 人 不 應 上 也 。 符 節 亡 此 曷 曾 可 合 也 為 而 無 害 成 而 不 敗 一 人 唱 而 萬 人 和 如 體 之 從 心 此 政 之 期 也 。 蓋 毋 錦 杠 悉 動 者 其 要 在 一 也 。

未 見 不 得 其 𧭉 而 能 除 其 疾 也 。 文 武 交 用 而 不 得 事 實 者 法 令 放 而 無 以 梟 之 謂 也 。 舍 此 而 按 之 彼 者 曷 曾 可 得 也 。 冥 言 易 而 如 言 難 。 故 父 不 能 得 之 於 子 而 君 弗 能 得 之 於 臣 。 已 見 天 之 所 以 信 於 物 矣 未 見 人 之 所 信 於 物 也 。 捐 物 任 勢 者 天 也 捐 物 任 勢 故 莫 能 宰 而 不 天 。 夫 物 故 曲 可 改 人 可 使 。 法 章 物 而 不 自 許 者 天 之 道 也 。 以 為 奉 教 陳 忠 之 臣 未 足 恃 也 。 故 法 者 曲 制 官 備 主 用 也 。 舉 善 不 以 窅 窅 拾 過 不 以 冥 冥 。 決 此 法 之 所 貴 也 。 若 礱 磨 不 用 賜 物 雖 詘 有 不 效 者 矣 。 上 下 有 閒 於 是 設 防 知 蔽 並 起 。 故 政 在 私 家 而 弗 能 取 重 人 掉 權 而 弗 能 止 賞 加 無 功 而 弗 能 奪 法 廢 不 奉 而 弗 能 立 。 罰 行 於 非 其 人 而 弗 能 絕 者 不 與 其 民 之 故 也 。 夫 使 百 姓 釋 己 而 以 上 為 心 者 教 之 所 期 也 。 八 極 之 舉 不 能 時 贊 故 可 壅 塞 也 。 昔 者 有 道 之 取 政 非 於 耳 目 也 。 夫 耳 之 主 聽 目 之 主 明 。 一 葉 蔽 目 不 見 太 山 兩 豆 塞 耳 不 聞 雷 霆 。 道 開 而 否 未 之 聞 也 。 見 遺 不 掇 非 人 情 也 。 信 情 脩 生 非 其 天 誅 逆 夫 人 僇 不 勝 任 也 。 為 成 求 得 者 事 之 所 期 也 。 為 之 以 民 道 之 要 也 。 唯 民 知 極 弗 之 代 也 。 此 聖 王 授 業 所 以 守 制 也 。 彼 教 苦 故 民 行 薄 失 之 本 故 爭 於 末 。 人 有 分 於 處 處 有 分 於 地 地 有 分 於 天 天 有 分 於 時 時 有 分 於 數 數 有 分 於 度 度 有 分 於 一 。 天 居 高 而 耳 卑 者 此 之 謂 也 。 故 聖 王 天 時 人 之 地 之 雅 無 牧 能 因 無 功 多 。 尊 君 卑 臣 非 計 親 也 任 賢 使 能 非 與 處 也 。 水 火 不 相 入 天 之 制 也 。 明 不 能 照 者 道 弗 能 得 也 規 不 能 包 者 力 弗 能 挈 也 。 自 知 慧 出 使 玉 化 為 環 玦 者 是 政 反 為 滑 也 。 田 不 因 地 形 不 能 成 穀 為 化 不 因 民 不 能 成 俗 。 嚴 疾 過 也 喜 怒 適 也 四 者 已 仞 非 師 術 也 。 形 嗇 而 亂 益 者 勢 不 相 牧 也 。 德 與 身 存 亡 者 未 可 以 取 法 也 。 昔 宥 世 者 未 有 離 天 人 而 能 善 與 國 者 也 。 先 王 之 盛 名 未 有 非 士 之 所 立 者 也 。 過 生 於 上 罪 死 於 下 。 濁 世 之 所 以 為 俗 也 一 人 乎 一 人 乎 命 之 所 極 也 。

#@

 環 流 

有 一 而 有 氣 有 氣 而 有 意 有 意 而 有 圖 有 圖 而 有 名 有 名 而 有 形 有 形 而 有 事 有 事 而 有 約 。 約 決 而 時 生 時 立 而 物 生 。 故 氣 相 加 而 為 時 約 相 加 而 為 期 期 相 加 而 為 功 功 相 加 而 為 得 失 得 失 相 加 而 為 吉 凶 萬 物 相 加 而 為 勝 敗 。 莫 不 發 於 氣 通 於 道 約 於 事 正 於 時 離 於 名 成 於 法 者 也 。 法 之 在 此 者 謂 之 近 其 出 化 彼 謂 之 遠 。 近 而 至 故 謂 之 神 遠 而 反 故 謂 之 明 。 明 者 在 此 其 光 照 彼 其 事 形 此 其 功 成 彼 。 從 此 化 彼 者 法 也 生 法 者 我 也 成 法 者 彼 也 。 生 法 者 日 在 而 不 厭 者 也 。 生 成 在 己 謂 之 聖 人 。 惟 聖 人 究 道 之 情 唯 道 之 法 公 政 以 明 。 斗 柄 東 指 天下 皆 春 斗 柄 南 指 天下 皆 夏 斗 柄 西 指 天下 皆 秋 斗 柄 北 指 天下 皆 冬 。 斗 柄 運 於 上 事 立 於 下 斗 柄 指 一 方 四 塞 俱 成 。 此 道 之 用 法 也 。 故 日 月 不 足 以 言 明 四 時 不 足 以 言 功 。 一 為 之 法 以 成 其 業 故 莫 不 道 。 一 之 法 立 而 萬 物 皆 來 屬 。 法 貴 如 言 言 者 萬 物 之 宗 也 。 是 者 法 之 所 與 親 也 非 者 法 之 所 與 離 也 。 是 與 法 親 故 強 非 與 法 離 故 亡 法 不 如 言 故 亂 其 宗 。 故 生 法 者 命 也 生 於 法 者 亦 命 也 。 命 者 自 然 者 也 。 命 之 所 立 賢 不 必 得 不 肖 不 必 失 。 命 者 挈 己 之 文 者 也 。 故 有 一 日 之 命 有 一 年 之 命 有 一 時 之 命 有 終 身 之 命 。 終 身 之 命 無 時 成 者 也 故 命 無 所 不 在 無 所 不 施 無 所 不 及 。 時 或 後 而 得 之 命 也 既 有 時 有 命 引 其 聲 合 之 名 其 得 時 者 成 命 日 調 引 其 聲 合 之 名 其 失 時 者 精 神 俱 亡 命 日 乖 。 時 命 者 唯 聖 人 而 後 能 決 之 。 夫 先 王 之 道 備 然 而 世 有 困 君 其 失 之 謂 者 也 。 故 所 謂 道 者 無 已 者 也 所 謂 德 者 能 得 人 者 也 。 道 德 之 法 萬 物 取 業 。 無 形 有 分 名 曰 大 孰 。 故 東 西 南 北 之 道 踹 然 其 為 分 等 也 。 陰 陽 不 同 氣 然 其 為 和 同 也 酸 鹹 甘 苦 之 味 相 反 然 其 為 善 均 也 五 色 不 同 采 然 其 為 好 齊 也 五 聲 不 同 均 然 其 可 喜 一 也 。 故 物 無 非 類 者 動 靜 無 非 氣 者 是 故 有 人 將 得 一 人 氣 吉 有 家 將 得 一 家 氣 吉 有 國 將 得 一 國 氣 吉 。 其 將 凶 者 反 此 。 故 同 之 謂 一 異 之 謂 道 。 相 勝 之 謂 埶 吉 凶 之 謂 成 敗 。 賢 者 萬 舉 而 一 失 不 肖 者 萬 舉 而 一 得 其 冀 善 一 也 然 則 其 所 以 為 者 不 可 一 也 。 知 一 之 不 可 一 也 故 貴 道 。 空 之 謂 一 無 不 備 之 謂 道 立 之 謂 氣 通 之 謂 類 。 氣 之 害 人 者 謂 之 不 適 味 之 害 人 者 謂 之 毒 。 夫 社 不 塜 則 不 成 霧 。 氣 故 相 利 相 害 也 類 故 相 成 相 敗 也 。 積 往 生 跂 工 以 為 師 積 毒 成 藥 工 以 為 醫 。 美 惡 相 飾 命 曰 復 周 物 極 則 反 命 曰 環 流 。

#@

 道 端 

天 者 萬 物 所 以 得 立 也 地 者 萬 物 所 以 得 安 也 。 故 天 定 之 地 處 之 時 發 之 物 受 之 聖 人 象 之 。 夫 寒 溫 之 變 非 一 精 之 所 化 也 天下 之 事 非 一 人 之 所 能 獨 知 也 海 水 廣 大 非 獨 仰 一 川 之 流 也 。 是 以 明 主 之 治 世 也 急 於 求 人 弗 獨 為 也 與 天 與 地 建 立 四 維 以 輔 國 政 鉤 繩 相 布 銜 橛 相 制 參 偶 具 備 立 位 乃 固 經 氣 有 常 理 以 天地 動 逆 天 時 不 祥 有 祟 事 不 仕 賢 無 功 必 敗 出 究 其 道 入 窮 其 變 張 軍 衛 外 禍 反 在 內 所 備 甚 遠 賊 在 所 愛 。 是 以 先 王 置 士 也 舉 賢 用 能 無 阿 於 世 。 仁 人 居 左 忠 臣 居 前 義 臣 居 右 聖 人 居 後 。 左 法 仁 則 春 生 殖 前 法 忠 則 夏 功 立 右 法 義 則 秋 成 熟 後 法 聖 則 冬 閉 藏 。 先 王 用 之 高 而 不 墜 安 而 不 亡 此 萬 物 之 本 𠠕 天地 之 門 戶 道 德 之 益 也 此 四 大 夫 者 君 之 所 取 於 外 也 。 君 者 天 也 。 天 不 開 門 戶 使 下 相 害 也 進 賢 受 上 賞 則 下 不 相 蔽 不 待 事 人 賢 士 顯 不 蔽 之 功 則 任 事 之 人 莫 不 盡 忠 鄉 曲 慕 義 化 坐 自 端 此 其 道 之 所 致 德 之 所 成 也 。 本 出 一 人 故 謂 之 天 莫 不 受 命 不 可 為 名 故 謂 之 神 。 至 神 之 極 見 之 不 忒 匈 乖 不 惑 務 正 一 國 。 一 國 之 刑 具 在 於 身 。 以 身 老 世 正 以 錯 國 服 義 行 仁 以 一 王 業 。 夫 仁 者 君 之 操 也 義 者 君 之 行 也 忠 者 君 之 政 也 信 者 君 之 教 也 聖 人 者 君 之 師 傅 也 。 君 道 知 人 臣 術 知 事 。 故 臨 貨 分 財 使 仁 犯 患 應 難 使 勇 受 言 結 辭 使 辯 慮 事 定 計 使 智 理 民 處 平 使 謙 賓 奏 贊 見 使 禮 用 民 獲 眾 使 賢 出 封 越 境 適 絕 國 使 信 制 天地 御 諸 侯 使 聖 。 夫 仁 之 功 善 與 不 爭 下 不 怨 上 辯 士 之 功 釋 怨 解 難 智 士 之 功 事 至 而 治 難 至 而 應 忠 臣 之 功 正 言 直 行 矯 拂 王 過 義 臣 之 功 存 亡 繼 絕 救 弱 誅 暴 信 臣 之 功 正 不 易 言 貞 謙 之 功 廢 私 立 公 禮 臣 之 功 尊 君 卑 臣 賢 士 之 功 敵 國 憚 之 四 境 不 侵 聖 人 之 功 定 制 於 冥 冥 求 至 欲 得 言 聽 行 從 近 親 遠 附 明 達 四 通 內 有 挾 度 然 後 有 以 量 人 。 富 者 觀 其 所 予 足 以 知 仁 貴 者 觀 其 所 舉 足 以 知 忠 觀 其 大 𥘽 長 不 讓 少 貴 不 讓 賤 足 以 知 禮 達 觀 其 所 不 行 足 以 知 義 受 官 任 治 觀 其 去 就 足 以 知 智 迫 之 不 懼 足 以 知 勇 口 利 辭 巧 足 以 知 辯 使 之 不 隱 足 以 知 信 貧 者 觀 其 所 不 取 足 以 知 廉 賤 者 觀 其 所 不 為 足 以 知 賢 測 深 觀 天 足 以 知 聖 。 第 不 失 次 理 不 相 舛 近 塞 遠 閉 備 元 變 成 明 事 知 分 度 數 獨 行 無 道 之 君 任 用 么 麼 動 即 煩 濁 有 道 之 君 任 用 俊 雄 動 則 明 白 二 者 先 定 素 立 白 蔘 明 起 氣 榮 相 宰 上 合 其 符 下 稽 其 實 。 時 君 遇 人 有 德 君 子 至 門 不 言 而 信 萬 民 附 親 遇 人 暴 驕 萬 民 離 流 上 下 相 疑 復 而 如 環 日 夜 相 橈 諫 者 弗 受 言 者 危 身 無 從 聞 過 故 大 臣 偽 而 不 忠 。 是 以 為 人 君 親 其 民 如 子 者 弗 召 自 來 。 故 曰 有 光 卒 於 美 名 不 施 而 責 弗 受 而 求 親 故 曰 有 殃 卒 於 不 祥 。 夫 長 者 之 事 其 君 也 調 而 和 之 士 於 純 厚 引 而 化 之 天下 好 之 其 道 日 從 故 卒 必 昌 。 夫 小 人 之 事 其 君 也 務 蔽 其 明 塞 其 聽 乘 其 威 以 灼 熱 人 天下 惡 之 其 崇 日 凶 故 卒 必 敗 禍 及 族 人 。 此 君 臣 之 變 治 亂 之 分 興 壞 之 關 梁 國 家 之 閱 也 。 逆 順 利 害 由 此 出 生 。 凡 可 無 學 而 能 者 唯 息 與 食 也 。 故 先 王 傳 道 以 相 效 屬 也 賢 君 循 成 法 後 世 久 長 惰 君 不 從 當 世 滅 亡 。

#@

 近 迭 

龐 子 問 鶡 冠 子 曰 聖 人 之 道 何 先 ？ 鶡 冠 子 曰 先 人 。 龐 子 曰 人 道 何 先 ？ 鶡 冠 子 曰 先 兵 。 龐 子 曰 何 以 舍 天 而 先 人 乎 ？ 鶡 冠 子 曰 天 高 而 難 知 有 福 不 可 請 有 禍 不 可 避 法 天 則 戾 。 地 廣 大 深 厚 多 利 而 鮮 威 法 地 則 辱 。 時 舉 錯 代 更 無 一 法 時 則 貳 。 三 者 不 可 以 立 化 樹 俗 故 聖 人 弗 法 。 龐 子 曰 陰 陽 何 若 ？ 鶡 冠 子 曰 神 靈 威 明 與 天 合 勾 萌 動 作 與 地 俱 陰 陽 寒 暑 與 時 至 。 三 者 聖 人 存 則 治 亡 則 亂 是 故 先 人 富 則 驕 貴 則 嬴 。 兵 者 百 歲 不 一 用 然 不 可 一 日 忘 也 是 故 人 道 先 兵 。 龐 子 曰 先 兵 柰 何 ？ 鶡 冠 子 曰 兵 者 禮 義 忠 信 也 。 龐 子 曰 願 聞 兵 義 。 鶡 冠 子 曰 失 道 故 敢 以 賤 逆 貴 不 義 故 敢 以 小 侵 大 。 龐 子 曰 用 之 柰 何 ？ 鶡 冠 子 曰 行 枉 則 禁 反 正 則 舍 是 故 不 殺 降 人 主 道 所 高 莫 貴 約 束 得 地 失 信 聖 王 弗 據 倍 言 負 約 各 將 有 故 。 

龐 子 曰 弟 子 聞 之 曰 地 大 者 國 實 民 眾 者 兵 強 兵 強 者 先 得 意 於 天下 。 今 以 所 見 合 所 不 見 蓋 殆 不 然 。 今 大 國 之 兵 反 詘 而 辭 窮 禁 不 止 令 不 行 之 故 何 也 ？ 鶡 冠 子 曰 欲 知 來 者 察 往 欲 知 古 者 察 今 。 擇 人 而 用 之 者 王 用 人 而 擇 之 者 亡 逆 節 之 所 生 不 肖 侵 賢 命 曰 凌 百 姓 不 敢 言 命 曰 勝 。 今 者 所 問 子 慎 勿 言 。 夫 地 大 國 富 民 眾 兵 強 曰 足 士 有 餘 力 而 不 能 以 先 得 志 於 天下 者 其 君 不 賢 而 行 驕 溢 也 。 不 賢 則 不 能 無 為 而 不 可 與 致 焉 驕 則 輕 敵 輕 敵 則 與 所 私 謀 其 所 不 知 為 使 非 其 在 力 欲 取 勝 於 非 其 敵 不 計 終 身 之 患 樂 須 臾 之 說 。 是 故 國 君 被 過 聽 之 謗 醜 於 天下 而 謀 臣 負 濫 首 之 責 于 敵 國 。 敵 國 乃 責 則 卻 卻 則 說 者 羞 其 弱 。 萬 賤 之 直 不 能 撓 一 貴 之 曲 。 國 被 伸 創 其 發 則 戰 戰 則 是 使 元 元 之 民 往 死 邪 臣 之 失 莿 也 。 過 生 於 上 罪 死 於 下 讎 既 外 結 諸 侯 畜 其 罪 則 危 覆 社 稷 世 主 懾 懼 寒 心 孤 立 不 伐 。 此 人 二 國 之 難 不 解 君 立 不 復 悔 曩 郵 過 謀 徙 計 易 濫 首 不 足 蓋 以 累 重 滅 門 殘 疾 族 。 公 謝 天下 以 讓 敵 國 不 然 則 戰 道 不 絕 國 創 不 息 。 大 乎 哉 夫 弗 知 之 害 悲 乎 哉 其 禍 之 所 極 。 此 倚 貴 離 道 少 人 自 有 之 咎 也 。 是 故 師 未 發 軔 而 兵 可 迭 也 。 今 大 國 之 君 不 聞 先 聖 之 道 而 易 事 群 臣 無 明 佐 之 大 數 而 有 滑 正 之 碎 智 反 義 而 行 之 逆 德 以 將 之 兵 詘 而 辭 窮 令 不 行 禁 不 止 又 奚 足 怪 哉 。 

龐 子 曰 何 若 滑 正 之 智 ？ 鶡 冠 子 曰 法 度 無 以 櫢 意 為 摸 聖 人 按 數 循 法 尚 有 不 全 是 故 人 不 百 其 法 者 不 能 為 天下 主 。 今 無 數 而 自 因 無 法 而 自 備 循 無 上 聖 之 檢 而 斷 於 己 明 人 事 雖 備 將 尚 何 以 復 百 己 之 身 乎 。 主 知 不 明 以 貴 為 道 以 意 為 法 牽 時 誑 世 逜 下 蔽 上 使 事 兩 乖 養 非 長 失 以 靜 為 擾 以 安 為 危 百 姓 家 困 人 怨 禍 孰 大 焉 。 若 此 者 北 走 之 日 后 知 命 亡 。 龐 子 曰 以 人 事 百 法 柰 何 ？ 鶡 冠 子 曰 蒼 頡 作 法 書 從 甲 子 成 史 李 官 蒼 頡 不 道 然 非 蒼 頡 文 墨 不 起 縱 法 之 載 於 圖 者 其 於 以 喻 心 達 意 揚 道 之 所 謂 乃 纔 居 曼 之 十 分 一 耳 。 故 知 百 法 者 桀 雄 也 若 隔 無 形 將 然 未 有 者 知 萬 人 也 。 無 萬 人 之 智 者 智 不 能 棲 世 學 之 上 。 龐 子 曰 得 奉 嚴 教 受 業 有 閒 矣 退 師 謀 言 弟 子 愈 恐 。 

#@

 度 萬 

龐 子 問 鶡 冠 子 曰 聖 與 神 謀 道 與 人 成 願 聞 度 神 慮 成 之 要 柰 何 。 鶡 冠 子 曰 天 者 神 也 地 者 形 也 地 濕 而 火 生 焉 天 燥 而 水 生 焉 。 法 猛 刑 頗 則 神 濕 神 濕 則 天 不 生 水 音 □ 故 聲 倒 則 形 燥 形 燥 則 地 不 生 火 。 水 火 不 生 則 陰 陽 無 以 成 氣 度 量 無 以 成 制 五 勝 無 以 成 埶 萬 物 無 以 成 類 。 百 業 俱 絕 萬 生 皆 困 濟 濟 混 混 孰 知 其 故 。 天 人 同 文 地 人 同 理 賢 不 肖 殊 能 故 上 聖 不 可 亂 也 下 愚 不 可 辯 也 。 陰 陽 者 氣 之 正 也 天地 者 形 神 之 正 也 聖 人 者 德 之 正 也 法 令 者 四 時 之 正 也 。 故 一 義 失 此 萬 或 亂 彼 所 失 甚 少 所 敗 甚 眾 。 所 謂 天 者 非 是 蒼 蒼 之 氣 之 謂 天 也 所 謂 地 者 非 是 膞 膞 之 土 之 謂 地 也 。 所 謂 天 者 言 其 然 物 而 無 勝 者 也 所 謂 地 者 言 其 均 物 而 不 可 亂 者 也 。 音 者 其 謀 也 聲 者 其 事 也 。 音 者 天 之 三 光 也 聲 者 地 之 五 官 也 。 形 神 調 則 生 理 脩 。 夫 生 生 而 倍 其 本 則 德 專 己 知 無 道 上 亂 天 文 下 滅 地 理 中 絕 人 和 治 漸 終 始 故 聽 而 無 聞 視 而 無 見 白 晝 而 闇 。 有 義 而 失 謚 失 謚 而 惑 責 人 所 無 必 人 所 不 及 。 相 史 於 既 而 不 盡 其 愛 相 區 於 成 而 不 索 其 實 。 虛 名 相 高 精 白 為 黑 動 靜 組 轉 神 絕 復 逆 經 氣 不 類 形 離 正 名 五 氣 失 端 四 時 不 成 。 過 生 於 上 罪 死 於 下 有 世 將 極 驅 馳 索 禍 開 門 逃 福 賢 良 為 笑 愚 者 為 國 天 咎 先 見 菑 害 並 雜 人 孰 兆 生 孰 知 其 極 。 見 日 月 者 不 為 明 聞 雷 霆 者 不 為 聰 事 至 而 議 者 不 能 使 變 無 生 。 故 善 度 變 者 觀 本 本 足 則 盡 不 足 則 德 必 薄 兵 必 老 其 孰 能 以 褊 材 為 褒 德 博 義 者 哉 。 其 文 巧 武 果 而 姦 不 止 者 生 於 本 不 足 也 。 故 主 有 二 政 臣 有 二 制 臣 弗 用 主 不 能 使 臣 必 死 主 弗 能 止 是 以 聖 王 獨 見 。 故 主 官 以 授 長 者 在 內 和 者 在 外 。 夫 長 者 之 為 官 也 在 內 則 正 義 在 外 則 固 守 用 法 則 平 法 人 本 無 害 以 端 天地 令 出 一 原 。 散 無 方 化 萬 物 者 令 也 守 一 道 制 萬 物 者 法 也 。 法 也 者 守 內 者 也 令 也 者 出 制 者 也 。 夫 法 不 敗 是 令 不 傷 理 故 君 子 得 而 尊 小 人 得 而 謹 胥 靡 得 以 全 。 神 備 於 心 道 備 於 形 人 以 成 則 士 以 為 繩 列 時 第 氣 以 授 當 名 故 法 錯 而 陰 陽 調 鳳 凰 者 鶉 火 之 禽 陽 之 精 也 騏 麟 者 元 枵 之 獸 陰 之 精 也 萬 民 者 德 之 精 也 德 能 致 之 其 精 畢 至 。 

龐 子 曰 致 之 柰 何 ？ 鶡 冠 子 曰 天地 陰 陽 取 稽 於 身 故 布 五 正 以 司 五 明 十 變 九 道 稽 從 身 始 。 五 音 六 律 稽 從 身 出 五 五 二 十 五 以 理 天下 六 六 三 十 六 以 為 歲 式 。 氣 由 神 生 道 由 神 成 。 唯 聖 人 能 正 其 音 調 其 聲 故 其 德 上 反 太 清 下 及 泰 寧 中 及 萬 靈 膏 露 降 白 丹 發 醴 泉 出 朱 草 生 眾 祥 具 故 萬 口 云 帝 制 神 化 景 星 光 潤 。 文 則 寢 天下 之 兵 武 則 天下 之 兵 莫 能 當 。 遠 之 近 顯 乎 隱 大 乎 小 眾 乎 少 莫 不 從 微 始 故 得 之 所 成 不 可 勝 形 失 之 所 敗 不 可 勝 名 。 從 是 往 者 子 弗 能 勝 問 吾 亦 弗 勝 言 凡 問 之 要 欲 近 知 而 遠 見 以 一 度 萬 也 。 無 欲 之 君 不 可 與 舉 賢 人 不 用 弗 能 使 國 利 此 其 要 也 。 龐 子 曰 敢 問 五 正 。 鶡 冠 子 曰 有 神 化 有 官 治 有 教 治 有 因 治 有 事 治 。 龐 子 曰 願 聞 其 形 。 鶡 冠 子 曰 神 化 者 於 未 有 官 治 者 道 於 本 教 治 者 脩 諸 己 因 治 者 不 變 俗 事 治 者 矯 之 於 末 。 龐 子 曰 願 聞 其 事 。 鶡 冠 子 曰 神 化 者 定 天地 豫 四 時 拔 陰 陽 移 寒 暑 正 流 並 生 萬 物 無 害 萬 類 成 全 名 尸 氣 皇 。 官 治 者 師 陰 陽 應 將 然 地 寧 天 澄 眾 美 歸 焉 名 尸 神明 。 教 治 者 置 四 時 事 功 順 道 名 尸 賢 聖 。 因 治 者 招 賢 聖 而 道 心 術 敬 事 生 和 名 尸 后 王 。 事 治 者 招 仁 聖 而 道 知 焉 苟 精 牧 神 分 官 成 章 教 苦 利 遠 法 制 生 焉 法 者 使 去 私 就 公 同 知 壹 䜘 有 同 由 者 也 非 行 私 而 使 人 合 同 者 也 故 至 治 者 弗 由 而 名 尸 公 伯 。 

#@

 王 鈇 

龐 子 問 鶡 冠 子 曰 泰 上 成 鳩 之 道 一 族 用 之 萬 八 千 歲 有 天下 兵 強 世 不 可 奪 與 天地 存 久 絕 無 倫 齊 殊 異 之 物 不 足 以 命 其 相 去 之 不 同 也 。 世 莫 不 言 樹 俗 立 化 彼 獨 何 道 之 行 以 至 於 此 ？ 鶡 冠 子 曰 彼 成 鳩 氏 天 故 莫 能 增 其 高 尊 其 靈 。 

龐 子 曰 何 謂 天 何 若 而 莫 能 增 其 高 尊 其 靈 ？ 鶡 冠 子 曰 天 者 誠 其 日 德 也 日 誠 出 誠 入 南 北 有 極 故 莫 弗 以 為 法 則 。 天 者 信 其 月 刑 也 月 信 死 信 生 終 則 有 始 故 莫 弗 以 為 政 。 天 者 明 星 其 稽 也 列 星 不 亂 各 以 序 行 故 小 大 莫 弗 以 章 。 天 者 因 時 其 則 也 四 時 當 名 代 而 不 干 故 莫 弗 以 為 必 然 。 天 者 一 法 其 同 也 前 後 左 右 古 今 自 如 故 莫 弗 以 為 常 。 天 誠 信 明 因 一 不 為 眾 父 。 易 一 故 莫 能 與 爭 先 易 一 非 一 故 不 可 尊 增 成 鳩 得 一 故 莫 不 仰 制 焉 。 

龐 子 曰 願 聞 其 制 。 鶡 冠 子 曰 成 鳩 之 制 與 神明 體 正 神明 者 下 究 而 上 際 克 嗇 萬 物 而 不 可 猒 者 也 周 泊 遍 照 反 與 天地 總 故 能 為 天下 計 明 於 蚤 識 逢 臼 不 惑 存 亡 之 祥 安 危 之 稽 。 

龐 子 曰 願 聞 其 稽 。 鶡 冠 子 曰 置 下 不 安 上 不 可 以 載 累 其 足 也 其 最 高 而 不 植 局 者 未 之 有 也 。 辯 於 人 情 究 物 之 理 稱 於 天地 廢 置 不 殆 審 於 山 川 而 運 動 舉 錯 有 檢 生 物 無 害 為 之 父 母 無 所 躪 躒 仁 於 取 予 備 於 教 道 要 於 言 語 信 於 約 束 已 諾 不 專 喜 怒 不 增 其 兵 不 武 樹 以 為 俗 其 化 出 此 。 

龐 子 曰 願 聞 其 人 情 物 理 所 以 嗇 萬 物 與 天地 總 與 神明 體 正 之 道 。 鶡 冠 子 曰 成 鳩 氏 之 道 未 有 離 天 曲 日 術 者 。 天 曲 者 明 而 易 循 也 日 術 者 要 而 易 行 也 。 

龐 子 曰 願 聞 天 曲 日 術 。 鶡 冠 子 曰 其 制 邑 理 都 使 矔 習 者 五 家 為 伍 伍 為 之 長 十 伍 為 里 里 置 有 司 四 里 為 扁 扁 為 之 長 十 扁 為 鄉 鄉 置 師 五 鄉 為 縣 縣 有 嗇 夫 治 焉 十 縣 為 郡 有 大 夫 守 焉 命 曰 官 屬 。 郡 大 夫 退 脩 其 屬 縣 嗇 夫 退 脩 其 鄉 鄉 師 退 脩 其 扁 扁 長 退 脩 其 里 里 有 司 退 脩 其 伍 伍 長 退 脩 其 家 。 事 相 斥 正 居 處 相 察 出 入 相 司 。 父 與 父 言 義 子 與 子 言 孝 。 長 者 言 善 少 者 言 敬 旦 夕 相 薰 薌 以 此 慈 孝 之 務 。 若 有 所 移 徙 去 就 家 與 家 相 受 人 與 人 相 付 亡 人 姦 物 無 所 穿 竄 此 其 人 情 物 理 也 。 伍 人 有 勿 故 不 奉 上 令 有 餘 不 足 居 處 之 狀 而 不 輒 以 告 里 有 司 謂 之 亂 家 其 罪 伍 長 以 同 。 里 中 有 不 敬 長 慈 少 出 等 異 眾 不 聽 父 兄 之 教 有 所 受 聞 不 悉 以 告 扁 長 謂 之 亂 里 其 罪 有 司 而 貳 其 家 。 扁 不 以 時 循 行 教 誨 受 聞 不 悉 以 告 鄉 師 謂 之 亂 扁 其 罪 扁 長 而 貳 其 家 。 鄉 不 以 時 循 行 教 誨 受 聞 不 悉 以 告 縣 嗇 夫 謂 之 亂 鄉 其 罪 鄉 師 而 貳 其 家 。 縣 嗇 夫 不 以 時 循 行 教 誨 受 聞 不 悉 以 告 郡 善 者 不 顯 命 曰 蔽 明 見 惡 而 隱 命 曰 下 比 謂 之 亂 縣 其 誅 嗇 夫 無 赦 。 郡 大 夫 不 以 循 行 教 誨 受 聞 雖 實 有 所 遺 脫 不 悉 以 教 柱 國 謂 之 亂 郡 其 誅 郡 大 夫 無 赦 。 柱 國 不 政 使 下 情 不 上 聞 上 情 不 下 究 謂 之 絿 政 其 誅 柱 國 滅 門 殘 疾 。 令 尹 不 宜 時 合 地 害 百 姓 者 謂 之 亂 天下 其 軫 令 尹 以 祢 。 此 其 所 以 嗇 物 也 。 天 用 四 時 地 用 五 行 天子 執 一 以 居 中 央 調 以 五 音 正 以 六 律 紀 以 度 數 宰 以 刑 德 。

從 本 至 末 第 以 甲 乙 。 天 始 於 元 地 始 於 朔 四 時 始 於 歷 。 故 家 里 用 提 扁 長 用 旬 鄉 師 用 節 縣 嗇 夫 用 月 郡 大 夫 用 氣 分 所 至 柱 國 用 六 律 。 里 五 日 報 扁 扁 十 日 報 鄉 鄉 十 五 日 報 縣 縣 三 十 日 報 郡 郡 四 十 五 日 報 柱 國 柱 國 六 十 日 以 聞 天子 天子 七 十 二 日 遺 使 勉 有 功 罰 不 如 此 所 以 與 天地 總 。 下 情 六 十 日 一 上 聞 上 惠 七 十 二 日 一 下 究 此 天 曲 日 術 也 。 故 不 肖 者 不 失 其 賤 而 賢 者 不 失 其 明 上 享 其 福 祿 而 百 事 理 行 畔 者 不 利 故 莫 能 撓 其 強 是 以 能 治 滿 而 不 溢 綰 大 而 不 芒 天子 中 正 使 者 敢 易 言 尊 益 區 域 使 利 逜 下 蔽 上 其 刑 斬 笞 無 赦 諸 吏 教 苦 德 薄 侵 暴 百 姓 輒 罷 毋 使 汙 官 亂 治 不 奉 令 犯 法 其 罪 加 民 利 而 不 取 利 運 而 不 取 次 故 四 方 從 之 唯 恐 後 至 。 是 以 運 天 而 維 張 地 廣 而 德 章 天下 安 樂 設 年 予 昌 屬 各 以 一 時 典 最 上 賢 不 如 令 尹 令 尹 以 聞 壹 再 削 職 三 則 不 赦 治 不 踰 官 使 史 李 不 誤 公 市 為 平 生 者 不 喜 死 者 不 怨 人 得 所 欲 國 無 變 故 著 賞 有 功 德 及 三 世 父 伏 其 辜 不 得 創 謚 事 從 一 二 終 古 不 勃 。 彼 計 為 善 於 鄉 不 如 為 善 於 里 為 善 於 里 不 如 為 善 於 家 。 是 以 為 善 者 可 得 舉 為 惡 者 可 得 誅 。 莫 敢 道 一 旦 之 善 皆 以 終 身 為 期 素 無 失 次 故 化 立 而 世 無 邪 化 立 俗 成 少 則 同 儕 長 則 同 友 遊 敖 同 品 祭 祀 同 福 死 生 同 愛 禍 災 同 憂 居 處 同 樂 行 作 同 和 吊 賀 同 雜 哭 泣 同 哀 。 驩 欣 足 以 相 助 𠏄 諜 足 以 相 止 安 平 相 馴 軍 旅 相 保 夜 戰 則 足 以 相 信 晝 戰 則 足 以 相 配 入 以 禁 暴 出 正 無 道 是 以 其 兵 能 橫 行 誅 伐 而 莫 之 敢 禦 。 故 其 刑 設 而 不 用 不 爭 而 權 重 車 甲 不 陳 而 天下 無 敵 矣 。 失 道 則 賤 敢 逆 貴 不 義 則 小 敢 侵 大 。 成 鳩 既 見 上 世 之 嗣 失 道 亡 功 倍 本 滅 德 之 則 故 為 之 不 朽 之 國 定 位 牢 祭 使 鬼神 亶 曰 增 規 不 圓 益 矩 不 方 。 夫 以 效 末 傳 之 子 孫 唯 此 可 持 唯 此 可 將 將 者 養 吉 釋 者 不 祥 墠 以 全 犧 正 以 齋 明 四 時 享 之 祀 以 家 王 以 為 神 享 禮 靈 之 符 藏 之 宗 廟 以 璽 正 諸 。 故 其 後 世 之 保 教 也 全 耳 目 不 營 用 心 不 分 不 見 異 物 而 遷 捐 私 去 毒 鉤 於 內 哲 固 於 所 守 更 始 逾 新 上 元 為 紀 共 承 嘉 惠 相 高 不 改 亶 昭 穆 具 招 士 先 結 之 後 入 弗 解 此 知 極 之 至 也 。 

龐 子 曰 願 聞 所 以 不 改 更 始 逾 新 之 道 。 鶡 冠 子 曰 成 鳩 所 謂 得 王 鈇 之 傳 者 也 。 龐 子 曰 何 謂 王 鈇 ？ 鶡 冠 子 曰 王 鈇 者 非 一 世 之 器 也 。 以 死 遂 生 從 中 制 外 之 教 也 。 後 世 成 至 孫 一 靈 羽 理 符 日 循 功 弗 敢 敗 奉 業 究 制 執 正 守 內 拙 弗 敢 廢 樓 𠝜 與 旱 以 新 續 故 四 時 執 效 應 錮 不 駿 后 得 入 廟 惑 爽 不 嗣 謂 之 焚 祖 命 冒 世 禮 嗣 弗 引 奉 常 弗 內 靈 不 食 祀 家 王 不 舉 祭 天 將 降 咎 皇 神 不 享 此 所 以 不 改 更 始 逾 新 之 道 也 。 故 主 無 異 意 民 心 不 徙 與 天 合 則 萬 年 一 范 則 近 者 親 其 善 遠 者 慕 其 德 而 無 已 。 是 以 其 教 不 猒 其 用 不 弊 。 故 能 疇 合 四 海 以 為 一 家 而 夷 貉 萬 國 皆 以 時 朝 服 致 績 而 莫 敢 效 增 免 聞 者 傳 譯 來 歸 其 義 莫 能 易 其 俗 移 其 教 。 故 共 威 立 而 不 犯 流 遠 而 不 廢 此 素 皇 內 帝 之 法 。 成 鳩 之 所 枋 以 超 等 世 世 不 可 奪 者 也 功 日 益 月 長 故 能 與 天地 存 久 此 所 以 與 神明 體 正 之 術 也 不 待 士 史 蒼 頡 作 書 故 後 世 莫 能 云 其 咎 。 未 聞 不 與 道 德 究 而 能 以 為 善 者 也 。 龐 子 曰 如 是 古 今 之 道 同 邪 ？ 鶡 冠 子 曰 古 者 亦 我 而 使 之 久 眾 者 亦 我 而 使 之 眾 耳 何 比 異 哉 。 彼 類 善 則 萬 世 不 忘 道 惡 則 禍 及 其 身 尚 奚 怪 焉 。 龐 子 曰 以 今 之 事 觀 古 之 道 舟 車 相 通 衣 服 同 采 言 語 相 知 畫 地 守 之 不 能 相 犯 殊 君 異 長 不 能 相 使 逆 言 過 耳 兵 甲 相 李 百 父 母 子 旦 未 易 領 方 若 所 言 未 有 離 中 國 之 正 也 。 邱 第 之 業 域 不 出 著 居 不 連 垝 而 曰 成 鳩 氏 周 闔 四 海 為 一 家 夷 貉 萬 國 莫 不 來 朝 其 果 情 乎 ？ 鶡 冠 子 曰 虎 狼 殺 人 烏 蒼 從 上 螾 蛾 從 下 聚 之 。 六 者 異 類 然 同 時 俱 至 者 何 也 所 欲 同 也 。 由 是 觀 之 有 人 之 名 則 同 人 之 情 耳 何 故 不 可 乎 。 天 度 數 之 而 行 在 一 不 少 在 萬 不 眾 同 如 林 木 積 如 倉 粟 斗 石 以 陳 升 委 無 失 也 。 列 地 分 民 亦 尚 一 也 耳 百 父 母 子 何 能 增 減 殊 君 異 長 又 何 出 入 若 能 正 一 萬 國 同 極 德 至 四 海 又 奚 足 闔 也 。 龐 子 曰 果 必 信 然 陰 陽 消 散 三 百 六 十 日 各 反 其 故 天地 跼 跼 奚 足 以 疑 。 聖 人 高 大 內 揣 深 淺 遠 近 之 理 使 鬼神 一 失 不 復 息 矣 與 天地 相 蔽 至 今 尚 在 以 鉦 面 達 行 。 宜 乎 哉 成 鳩 之 萬 八 千 歲 也 得 此 道 者 何 辯 誰 氏 所 用 之 國 而 天下 利 耳 。

#@

 泰 鴻 

泰 一 者 執 大 同 之 制 調 泰 鴻 之 氣 正 神明 之 位 者 也 。 故 九 皇 受 傅 以 索 其 然 之 所 生 傅 謂 之 得 天 之 解 傅 謂 之 得 天地 之 所 始 傅 謂 之 道 得 道 之 常 傅 謂 之 聖 人 聖 人 之 道 與 神明 相 得 故 曰 道 德 纳 始 窮 初 得 齊 之 所 出 九 皇 殊 制 而 政 莫 不 效 焉 故 曰 泰 一 。 泰 皇 問 泰 一 曰 天地 人 事 三 者 孰 急 ？ 泰 一 曰 愛 精 養 神 內 端 者 所 以 希 天 天 也 者 神明 之 所 根 也 醇 化 四 時 陶 埏 無 形 刻 鏤 未 萌 離 文 將 然 者 也 地 者 承 天 之 演 備 載 以 寧 者 也 。 吾 將 告 汝 神明 之 極 天地 人 事 三 者 復 一 也 立 置 臣 義 所 謂 四 則 散 以 八 風 揆 以 六 合 事 以 四 時 寫 以 八 極 照 以 三 光 牧 以 刑 德 調 以 五 音 正 以 六 律 分 以 度 數 表 以 五 色 改 以 二 氣 致 以 南 北 齊 以 晦 望 受 以 明 歷 日 信 出 信 入 南 北 有 極 度 之 稽 也 月 信 死 信 生 進 退 有 常 數 之 稽 也 列 星 不 亂 其 行 代 而 不 干 位 之 稽 也 天 明 三 以 定 一 則 萬 物 莫 不 至 矣 。 三 時 生 長 一 時 煞 刑 四 時 而 定 天地 盡 矣 。 夫 物 之 始 也 傾 傾 至 其 有 也 錄 錄 至 其 成 形 端 端 王 王 勿 損 勿 益 幼 少 隨 足 以 從 師 俗 毋 易 天 生 毋 散 天 樸 自 若 則 清 動 之 則 濁 。 神 聖 踐 承 翼 之 位 以 與 神 皇 合 德 按 圖 正 端 以 至 無 極 兩 治 四 致 閒 以 止 息 歸 時 離 氣 以 成 萬 業 一 來 一 往 視 衡 仾 仰 五 官 六 府 分 之 有 道 無 鉤 無 繩 渾 沌 不 分 大 象 不 成 事 無 經 法 精 神 相 薄 乃 傷 百 族 偷 氣 相 時 後 功 可 立 先 定 其 利 待 物 自 至 素 次 以 法 物 至 輒 合 。 法 者 天地 之 正 器 也 用 法 不 正 元 德 不 成 上 聖 者 與 天地 接 結 六 連 而 不 解 者 也 。 是 故 有 道 南 面 執 政 以 衛 神明 左 右 前 後 靜 侍 中 央 開 原 流 洋 精 微 往 來 傾 傾 繩 繩 內 持 以 維 外 紐 以 綱 行 以 理 埶 紀 以 終 始 同 一 殊 職 立 為 明 官 五 范 四 時 各 以 類 相 從 昧 元 生 色 音 聲 相 衡 。 東 方 者 萬 物 立 止 焉 故 調 以 徵 南 方 者 萬 物 華 羽 焉 故 調 以 羽 西 方 者 萬 物 成 章 焉 故 調 以 商 北 方 者 萬 物 錄 臧 焉 故 調 以 角 中 央 者 太 一 之 位 百 神 仰 制 焉 故 調 以 宮 道 以 為 先 。 舉 載 神明 華 天 上 揚 。 本 出 黃 鍾 所 始 為 東 方 萬 物 唯 隆 以 木 華 物 天下 盡 木 也 使 居 東 方 主 春 以 火 照 物 天下 盡 火 也 使 居 南 方 主 夏 以 金 割 物 天下 盡 金 也 使 居 西 方 主 秋 以 水 沉 物 天下 盡 水 也 使 居 北 方 主 冬 上 為 大 都 天下 盡 土 也 使 居 中 央 守 地 天下 盡 人 也 。 以 天子 為 正 調 其 氣 和 其 味 聽 其 聲 正 其 形 迭 往 觀 今 故 業 可 循 也 。 首 尾 易 面 地 理 離 經 奪 愛 令 亂 上 滅 天 文 理 不 可 知 神明 失 從 。 文 理 者 相 明 者 也 色 味 者 相 度 者 也 藻 華 者 相 成 者 也 。 眾 者 我 而 眾 之 故 可 以 一 范 請 也 。 順 愛 之 政 殊 類 相 通 逆 愛 之 政 同 類 相 亡 。 故 聖 人 立 天 為 父 建 地 為 母 范 者 非 務 使 云 必 同 知 一 期 以 使 一 人 也 。 汜 錯 之 天地 之 閒 而 人 人 被 其 和 。 和 也 者 無 形 而 有 味 者 也 。 同 和 者 仁 也 相 容 者 義 也 仁 義 者 所 樂 同 名 也 能 同 所 樂 無 形 內 政 故 聖 知 神 方 調 於 無 形 而 物 莫 不 從 天 受 藻 華 以 為 神明 之 根 者 也 地 受 時 以 為 萬 物 原 者 也 。 神 聖 詳 理 惡 離 制 命 之 柄 斂 散 華 精 以 慰 地 責 天 者 也 調 味 章 色 正 聲 以 定 天地 人 事 三 者 畢 此 矣 。 

#@

 泰 錄 

入 論 泰 鴻 之 內 出 觀 神明 之 外 定 制 泰 一 之 衷 以 為 物 稽 天 有 九 鴻 地 有 九 州 泰 一 之 道 九 皇 之 傅 請 成 於 泰 始 之 末 見 不 詳 事 於 名 理 之 外 。 范 無 形 嘗 無 味 以 要 名 理 之 所 會 。 范 者 味 之 正 也 味 者 氣 之 父 母 也 精 微 者 天地 之 始 也 。 不 見 形 臠 而 天下 歸 美 焉 。 名 尸 神明 者 大 道 是 也 。 夫 錯 行 合 意 扶 義 本 仁 積 順 之 所 成 先 聖 之 所 生 也 行 其 道 者 有 其 名 為 其 事 者 有 其 功 。 故 天地 成 於 元 氣 萬 物 乘 於 天地 神 聖 乘 於 道 德 以 究 其 理 。 若 上 聖 皇 天 者 先 聖 之 所 倚 威 立 有 命 也 故 致 治 之 自 在 己 者 也 招 高 者 高 招 庳 者 庳 故 成 形 而 不 變 者 度 也 未 離 己 而 在 彼 者 狎 漚 也 陳 體 立 節 萬 世 不 易 天地 之 位 也 。 分 物 紀 名 文 聖 明 別 神 聖 之 齊 也 法 天 居 地 去 方 錯 圓 神 聖 之 鑒 也 象 說 名 物 成 功 遂 事 隱 彰 不 相 離 神 聖 之 教 也 。 故 流 分 而 神 生 動 登 而 明 生 明 見 而 形 成 形 成 而 功 存 。 故 文 者 所 以 分 物 也 理 者 所 以 紀 名 也 天地 者 同 事 而 異 域 者 也 。 無 規 圓 者 天 之 文 也 無 矩 方 者 地 之 理 也 天 循 文 以 動 地 循 理 以 作 者 也 。 二 端 者 神 之 法 也 。 神 聖 之 人 后 先 天地 而 尊 者 也 。 後 天地 生 然 知 天地 之 始 先 天地 亡 然 知 天地 之 終 。 道 包 之 故 能 知 度 之 尊 重 焉 故 能 改 動 之 敏 明 焉 故 能 制 斷 之 。 精 神 者 物 之 貴 大 者 也 內 聖 者 精 神 之 原 也 莫 貴 焉 故 靡 不 仰 制 焉 。 制 者 所 以 衛 精 擢 神 致 氣 也 幽 則 不 洩 簡 則 不 煩 不 煩 則 精 明 達 故 能 役 賢 能 使 神明 百 化 隨 而 變 終 始 從 而 豫 。 神明 者 積 精 微 全 粹 之 所 成 也 。 聖 道 神 方 要 之 極 也 帝 制 神 化 治 之 期 也 。 故 師 為 君 而 學 為 臣 上 賢 為 天子 次 賢 為 三 公 高 為 諸 侯 易 姓 而 王 不 以 祖 籍 為 君 者 欲 同 一 善 之 安 也 。 彼 天地 動 作 於 胸 中 然 後 事 成 於 外 萬 物 出 入 焉 然 後 生 物 無 害 闓 闔 四 時 引 移 陰 陽 怨 沒 澄 物 天下 以 為 自 然 此 神 聖 之 所 以 絕 眾 也 。 聖 原 神 文 有 驗 而 不 可 見 者 也 。 故 過 人 可 見 絕 人 未 遠 也 神明 所 以 類 合 者 也 。 故 神明 錮 結 其 紘 類 類 生 成 用 一 不 窮 影 則 隨 形 響 則 應 聲 。 故 形 聲 者 天地 之 師 也 。 四 時 之 功 陰 陽 不 能 獨 為 也 。 聖 王 者 不 失 本 末 故 神明 終 始 焉 。 卒 令 八 風 三 光 之 變 經 氣 不 常 之 故 孰 不 詔 請 都 理 焉 。 故 神 靈 威 明 上 變 光 疾 徐 緩 急 中 動 氣 煞 傷 毀 禍 下 在 地 故 天地 陰 陽 之 受 命 取 象 於 神明 之 效 既 已 見 矣 。 天 者 氣 之 所 總 出 也 地 者 理 之 必 然 也 。 故 聖 人 者 出 之 於 天 收 之 於 地 在 天地 若 陰 陽 者 杜 燥 濕 以 法 義 與 時 遷 焉 。 二 者 聖 人 存 則 治 亡 則 亂 者 天 失 其 文 地 失 其 理 也 。 以 是 知 先 靈 王 百 神 者 上 德 執 大 道 。 凡 此 者 物 之 長 也 。 及 至 乎 祖 籍 之 世 代 繼 之 君 身 雖 不 賢 然 南 面 稱 寡 猶 不 果 亡 者 其 能 受 教 乎 。 有 道 之 士 者 也 不 然 而 能 守 宗 廟 存 國 家 者 未 之 有 也 。

#@

 世 兵 

道 有 度 數 故 神明 可 交 也 物 有 相 勝 故 水 火 可 用 也 東 西 南 北 故 形 名 可 信 也 。 五 帝 在 前 三 王 在 後 上 德 已 衰 矣 兵 知 俱 起 。 黃 帝 百 戰 蚩 尤 七 十 二 堯 伐 有 唐 禹 服 有 苗 天 不 變 其 常 地 不 易 其 則 陰 陽 不 亂 其 氣 生 死 不 俛 其 位 三 光 不 改 其 用 神明 不 徙 其 法 。 得 失 不 兩 張 成 敗 不 兩 立 。 所 謂 賢 不 肖 者 古 今 一 也 。 君 子 不 惰 真 人 不 怠 無 見 久 貧 賤 則 據 簡 之 伊 尹 酒 保 太 公 屠 牛 管 子 作 革 百 里 奚 官 奴 。 海 內 荒 亂 立 為 世 師 莫 不 天地 善 謀 日 月 不 息 迺 成 四 時 精 習 象 神 孰 謂 能 之 素 成 其 用 先 知 其 故 。 湯 能 以 七 十 里 放 桀 武 王 以 百 里 伐 紂 知 一 不 煩 千 方 萬 曲 所 雜 齊 同 勝 道 不 一 知 者 計 全 明 將 不 倍 時 而 棄 利 勇 士 不 怯 死 而 滅 名 欲 喻 至 德 之 美 者 其 慮 不 與 俗 同 欲 驗 九 天 之 高 者 行 不 徑 請 是 以 忠 臣 不 先 其 身 而 後 其 君 寒 心 孤 立 懸 命 將 軍 野 戰 則 國 弊 民 罷 城 守 則 食 人 灼 骸 計 失 其 國 削 主 困 為 天下 笑 持 國 計 者 可 以 無 詳 乎 ？ 固 有 過 計 有 嘗 試 。 是 以 曹 沬 為 魯 將 與 齊 三 戰 而 亡 地 千 里 使 曹 子 計 不 顧 後 刎 頸 而 死 則 不 免 為 敗 軍 擒 將 。 曹 子 以 為 敗 軍 擒 將 非 勇 也 。 國 削 名 滅 非 智 也 身 死 君 危 非 忠 也 。 夫 死 人 之 事 者 不 能 續 人 之 壽 故 退 與 魯 君 計 桓 公 合 諸 侯 曹 子 以 一 劍 之 任 劫 桓 公 墠 位 之 上 顏 色 不 變 辭 氣 不 悖 三 戰 之 所 亡 一 旦 而 反 天下 震 動 四 鄰 驚 駭 名 傳 後 世 。 扶 杖 於 小 愧 者 大 功 不 成 。 故 曹 子 去 忿 悁 之 心 立 終 身 之 功 棄 細 忿 之 愧 立 累 世 之 名 。 故 曹 子 為 知 時 魯 君 為 知 人 。 劇 辛 為 燕 將 與 趙 戰 軍 敗 劇 辛 自 剄 燕 以 失 五 城 自 賊 以 為 禍 門 身 死 以 危 其 君 名 實 俱 滅 是 謂 失 此 不 還 人 之 計 也 非 過 材 之 莿 也 。 夫 得 道 者 務 無 大 失 凡 人 者 務 有 小 善 小 善 積 惡 欲 多 惡 則 不 積 德 不 積 則 多 難 多 難 則 濁 濁 則 無 知 多 欲 則 不 博 不 博 則 多 憂 多 憂 則 濁 濁 則 無 知 欲 惡 者 知 之 所 昏 也 。 夫 強 不 能 者 僇 之 其 言 辱 是 劇 辛 能 絕 而 燕 王 不 知 人 也 。 昔 善 戰 者 舉 兵 相 從 陳 以 五 行 戰 以 五 音 指 天 之 極 與 神 同 方 類 類 生 成 用 一 不 窮 明 者 為 法 微 道 是 行 齊 過 進 退 參 之 天地 出 實 觸 虛 禽 將 破 軍 發 如 鏃 矢 動 如 雷 霆 暴 疾 擣 虛 殷 若 壞 牆 執 急 節 短 用 不 縵 縵 避 我 所 死 就 吾 所 生 趨 吾 所 時 援 吾 所 勝 。 故 士 不 折 北 兵 不 困 窮 。 得 此 道 者 驅 用 市 人 乘 流 以 逝 與 道 翱 翔 翱 翔 授 取 錮 據 堅 守 呼 吸 鎮 移 與 時 更 為 一 先 一 後 音 律 相 奏 一 右 一 左 道 無 不 可 受 數 於 天 定 位 於 地 成 名 於 人 。 彼 時 之 至 安 可 復 還 安 可 控 搏 。 天地 不 倚 錯 以 待 能 度 數 相 使 陰 陽 相 攻 死 生 相 攝 氣 威 相 滅 虛 實 相 因 。 得 失 浮 縣 兵 以 勢 勝 時 不 常 使 蚤 晚 絀 嬴 反 相 殖 生 變 化 無 窮 何 可 勝 言 。 水 激 則 旱 矢 激 則 遠 精 神 回 薄 振 蕩 相 轉 遲 速 有 命 必 中 三 五 合 散 消 息 孰 識 其 時 。 至 人 遺 物 獨 與 道 俱 縱 驅 委 命 與 時 往 來 盛 衰 死 生 孰 識 其 期 儼 然 至 湛 孰 知 其 尤 。 禍 乎 福 之 所 倚 福 乎 禍 之 所 伏 禍 與 福 如 糾 纏 。 渾 沌 錯 紛 其 狀 若 一 交 解 形 狀 孰 知 其 則 。 芴 芒 無 貌 唯 聖 人 而 後 決 其 意 。 斡 流 遷 徙 固 無 休 息 終 則 有 始 孰 知 其 極 。 一 目 之 羅 不 可 以 得 雀 籠 中 之 鳥 空 窺 不 出 眾 人 唯 唯 安 定 禍 福 憂 喜 聚 門 吉 凶 同 域 失 反 為 得 成 反 為 敗 。 吳 大 兵 強 夫 差 以 困 越 棲 會 稽 勾 踐 霸 世 。 達 人 大 觀 乃 見 其 可 橢 枋 一 術 奚 足 以 游 。 往 古 來 今 事 孰 無 郵 。 舜 有 不 孝 堯 有 不 慈 文 王 桎 梏 管 仲 拘 囚 坱 軋 無 垠 孰 ● 得 之 至 得 無 私 泛 泛 乎 若 不 繫 之 舟 。 能 者 以 濟 不 能 者 以 覆 。 天 不 可 與 謀 地 不 可 與 慮 。 聖 人 捐 物 從 理 與 舍 眾 人 域 域 迫 於 嗜 欲 小 知 立 趨 好 惡 自 懼 夸 者 死 權 自 貴 矜 容 列 士 徇 名 貪 夫 徇 財 至 博 不 給 知 時 何 羞 不 肖 繫 俗 賢 爭 於 時 細 故 袃 蒯 奚 足 以 疑 事 成 欲 得 又 奚 足 夸 千 言 萬 說 卒 賞 謂 何 。 勾 踐 不 官 二 國 不 定 文 王 不 幽 武 王 不 正 管 仲 不 羞 辱 名 不 與 大 賢 功 不 得 與 三 王 鉦 面 備 矣 。

#@

 備 知 

天 高 而 可 知 地 大 而 可 宰 萬 物 安 之 人 情 安 取 。 伯 夷 叔 齊 能 無 盜 而 不 能 使 人 不 意 已 。 申 徒 狄 以 為 世 溷 濁 不 可 居 故 負 石 自 投 於 河 不 知 水 中 之 亂 有 逾 甚 者 。 德 之 盛 山 無 徑 跡 澤 無 橋 梁 不 相 往 來 舟 車 不 通 何 者 ？ 其 民 猶 赤 子 也 。 有 知 者 不 以 相 欺 役 也 有 力 者 不 以 相 臣 主 也 是 以 鳥 鵲 之 巢 可 俯 而 窺 也 麋 鹿 群 居 可 從 而 係 也 。 至 世 之 衰 父 子 相 圖 兄 弟 相 疑 何 者 ？ 其 化 薄 而 出 於 相 以 有 為 也 。 故 為 者 敗 之 治 者 亂 之 敗 則 傰 亂 則 阿 阿 則 理 廢 傰 則 義 不 立 。 堯 傳 舜 以 天下 故 好 義 者 以 為 堯 智 其 好 利 者 以 為 堯 愚 。 湯 武 放 弒 利 其 子 好 義 者 以 為 無 道 而 好 利 之 人 以 為 賢 為 。 彼 世 不 傳 賢 故 有 放 君 君 好 傰 阿 故 有 弒 主 。 夫 放 弒 之 所 加 亡 國 之 所 在 吾 未 見 便 樂 而 安 處 之 者 也 。 夫 處 危 以 妄 安 循 哀 以 損 樂 。 是 故 國 有 無 服 之 喪 無 軍 之 兵 可 以 先 見 也 。 是 故 箕 子 逃 而 搏 仇 牧 商 容 拘 而 蹇 叔 哭 。 昔 之 登 高 者 下 人 代 之 缀 手 足 為 之 汗 出 而 上 人 乃 始 搏 折 枝 而 趨 操 木 止 之 者 僇 。 是 故 天下 寒 心 而 人 主 孤 立 。 今 世 之 處 側 者 皆 亂 臣 也 其 智 足 以 使 主 不 達 其 言 足 以 滑 政 其 朋 黨 足 以 相 甯 於 利 害 。 昔 湯 用 伊 尹 周 用 太 公 秦 用 百 里 楚 用 申 麃 齊 用 管 子 。 此 數 大 夫 之 所 以 高 世 者 皆 亡 國 之 忠 臣 所 以 死 也 。 是 觀 之 非 其 智 能 難 與 也 乃 其 時 命 者 不 可 及 也 。 唯 無 如 是 時 有 所 至 而 求 時 有 所 至 而 辭 命 有 所 至 而 闔 命 有 所 至 而 闢 。 賢 不 必 得 時 也 不 肖 不 必 失 命 也 是 故 賢 者 守 時 而 不 肖 者 守 命 。 今 世 非 無 舜 之 行 也 不 知 堯 之 故 也 非 無 湯 武 之 事 也 不 知 伊 尹 太 公 之 故 也 。 費 仲 惡 來 得 辛 紂 之 利 而 不 知 武 王 之 伐 之 也 比 干 子 胥 好 忠 諫 而 不 知 其 主 之 煞 之 也 。 費 仲 惡 來 者 可 謂 知 心 矣 而 不 知 事 。 比 干 子 胥 者 可 謂 知 事 矣 而 不 知 心 。 聖 人 者 必 兩 備 而 後 能 究 一 世 。

#@

 兵 政 

龐 子 問 鶡 冠 子 曰 用 兵 之 法 天 之 地 之 人 之 賞 以 勸 戰 罰 以 必 眾 五 者 已 圖 然 九 夷 用 之 而 勝 不 必 者 其 故 何 也 ？ 鶡 冠 子 曰 物 有 生 故 金 木 水 火 未 用 而 相 制 子 獨 不 見 夫 閉 關 乎 ？ 立 而 倚 之 則 婦 人 揭 之 仆 而 措 之 則 不 擇 性 而 能 舉 其 中 。 若 操 其 端 則 雖 選 士 不 能 絕 地 關 尚 一 身 而 輕 重 異 之 者 埶 使 之 然 也 。 夫 以 關 言 之 則 物 有 而 埶 在 矣 。 九 夷 用 之 而 勝 不 必 者 其 不 達 物 生 者 也 。 若 達 物 生 者 五 尚 一 也 耳 。 

龐 子 曰 以 五 為 一 柰 何 ？ 鶡 冠 子 曰 天 不 能 以 早 為 晚 地 不 能 以 高 為 下 人 不 能 以 男 為 女 賞 不 能 勸 不 勝 任 罰 不 能 必 不 可 。 

龐 子 曰 取 功 柰 何 ？ 鶡 冠 子 曰 天 不 能 使 人 人 不 能 使 天 因 物 之 然 而 窮 達 存 焉 之 二 也 在 權 在 埶 。 在 權 故 生 財 有 過 富 在 埶 故 用 兵 有 過 勝 。 財 之 生 也 力 之 於 地 順 之 於 天 兵 之 勝 也 順 之 於 道 合 之 於 人 。 其 弗 知 者 以 逆 為 順 以 患 為 利 。 以 逆 為 順 故 其 財 貧 以 患 為 利 故 其 兵 禽 。 昔 之 知 時 者 與 道 證 弗 知 者 危 神明 道 之 所 亡 神明 之 敗 何 物 可 以 留 其 創 ？ 故 曰 道 乎 道 乎 與 神明 相 保 乎 。 

龐 子 曰 何 如 而 相 保 ？ 鶡 冠 子 曰 賢 生 聖 聖 生 道 道 生 法 法 生 神 神 生 明 。 神明 者 正 之 末 也 末 受 之 本 是 故 相 保 。 

#@

 學 問 

龐 子 問 鶡 冠 子 曰 聖 人 學 問 服 師 也 亦 有 終 始 乎 抑 其 拾 誦 記 辭 闔 棺 而 止 乎 ？ 鶡 冠 子 曰 始 於 初 問 終 於 九 道 。 若 不 聞 九 道 之 解 拾 誦 記 辭 闔 棺 而 止 以 何 定 乎 ？ 

龐 子 曰 何 謂 九 道 ？ 鶡 冠 子 曰 一 曰 道 德 二 曰 陰 陽 三 曰 法 令 四 曰 天 官 五 曰 神 徵 六 曰 伎 藝 七 曰 人 情 八 曰 械 器 九 曰 處 兵 。 

龐 子 曰 願 聞 九 道 之 事 。 鶡 冠 子 曰 道 德 者 操 行 所 以 為 素 也 陰 陽 者 分 數 所 以 觀 氣 變 也 法 令 者 主 道 治 亂 國 之 命 也 天 官 者 表 儀 祥 兆 下 之 應 也 神 徵 者 風 采 光 景 所 以 序 怪 也 。 伎 藝 者 如 勝 同 任 所 以 出 無 獨 異 也 。 人 情 者 小 大 愚 知 賢 不 肖 雄 俊 豪 英 相 萬 也 械 器 者 假 乘 焉 世 用 國 備 也 處 兵 者 威 柄 所 持 立 不 敗 之 地 也 。 九 道 形 心 謂 之 有 靈 后 能 見 變 而 命 之 因 其 所 為 而 定 之 。 若 心 無 形 靈 辭 雖 搏 捆 不 知 所 之 彼 心 為 主 則 內 將 使 外 內 無 巧 驗 近 則 不 及 遠 則 不 至 。 

龐 子 曰 禮 樂 仁 義 忠 信 願 聞 其 合 之 於 數 。 鶡 冠 子 曰 所 謂 禮 者 不 犯 者 也 所 謂 樂 者 無 菑 者 也 所 謂 仁 者 同 好 者 也 所 謂 義 者 同 惡 者 也 所 謂 忠 者 久 愈 親 者 也 所 謂 信 者 無 二 響 者 也 。 聖 人 以 此 六 者 卦 世 得 失 逆 順 之 經 。 夫 離 道 非 數 不 可 以 緒 端 不 要 元 法 不 可 以 劊 心 體 表 術 裏 原 雖 淺 不 窮 中 虛 外 博 雖 博 必 虛 。 

龐 子 再 拜 曰 有 問 戒 哉 雖 毋 如 是 冥 材 乃 健 弗 學 孰 能 。 此 天下 至 道 而 世 主 廢 之 何 哉 ？ 鶡 冠 子 曰 不 提 生 於 弗 器 賤 生 於 無 所 用 中 河 失 船 一 壺 千 金 貴 賤 無 常 時 使 物 然 常 知 善 善 昭 繆 不 易 一 揆 至 今 。 不 知 善 善 故 有 身 死 國 亡 絕 祀 滅 宗 細 人 猶 然 不 能 保 壽 義 則 自 況 。

#@

 世 賢 

卓 襄 王 問 龐 煖 曰 夫 君 人 者 亦 有 為 其 國 乎 ？ 龐 煖 曰 王 獨 不 聞 俞 跗 之 為 醫 乎 ？ 已 成 必 治 鬼神 避 之 楚 王 臨 朝 為 隨 兵 故 若 堯 之 任 人 也 不 用 親 戚 而 必 使 能 其 治 病 也 不 任 所 愛 必 使 舊 醫 楚 王 聞 傳 暮 𡫴 在 身 必 待 俞 跗 。 卓 襄 王 曰 善 。 龐 煖 曰 王 其 忘 乎 ？ 昔 伊 尹 醫 殷 太 公 醫 周 武 王 百 里 醫 秦 申 麃 醫 郢 原 季 醫 晉 范 蠡 醫 越 管 仲 醫 齊 而 五 國 霸 。 其 善 一 也 然 道 不 同 數 。 卓 襄 王 曰 願 聞 其 數 。 煖 曰 王 獨 不 聞 魏 文 王 之 問 扁 鵲 耶 ？ 曰 子 昆 弟 三 人 其 孰 最 善 為 醫 ？ 扁 鵲 曰 長 兄 最 善 中 兄 次 之 扁 鵲 最 為 下 。 魏 文 侯 曰 可 得 聞 邪 ？ 扁 鵲 曰 長 兄 於 病 視 神 未 有 形 而 除 之 故 名 不 出 於 家 。 中 兄 治 病 其 在 毫 毛 故 名 不 出 於 閭 。 若 扁 鵲 者 鑱 血 脈 投 毒 藥 副 肌 膚 閒 而 名 出 聞 於 諸 侯 。 魏 文 侯 曰 善 。 使 管 子 行 醫 術 以 扁 鵲 之 道 曰 桓 公 幾 能 成 其 霸 乎 ！ 凡 此 者 不 病 病 治 之 無 名 使 之 無 形 至 功 之 成 其 下 謂 之 自 然 。 故 良 醫 化 之 拙 醫 敗 之 雖 幸 不 死 創 伸 股 維 。 卓 襄 王 曰 善 寡 人 雖 不 能 無 創 孰 能 加 秋 毫 寡 人 之 上 哉 ？ 

#@

 天 權 

挈 天地 而 能 遊 者 謂 之 還 名 而 不 還 於 名 之 人 明 照 光 照 不 能 照 己 之 明 是 也 獨 化 終 始 隨 能 序 致 獨 立 宇 宙 無 封 謂 之 皇 天地 浮 懸 天地 之 明 委 命 相 鬲 謂 之 時 通 而 鬲 謂 之 道 連 萬 物 領 天地 合 膊 同 根 命 曰 宇 宙 知 宇 故 無 不 容 也 知 宙 故 無 不 足 也 知 德 故 無 不 安 也 知 道 故 無 不 聽 也 知 物 故 無 不 然 也 知 一 而 不 知 道 故 未 能 裏 也 。 昔 行 不 知 所 如 往 而 求 者 則 必 惑 索 所 不 知 求 之 象 者 則 必 弗 得 。 故 人 者 莫 不 蔽 於 其 所 不 見 鬲 於 其 所 不 聞 塞 於 其 所 不 開 詘 於 其 所 不 能 制 於 其 所 不 勝 世 俗 之 眾 籠 乎 此 五 也 而 不 通 此 未 見 而 有 形 故 曰 有 無 軍 之 兵 有 無 服 之 喪 。 人 之 輕 死 生 之 故 也 人 之 輕 安 危 之 故 也 。 夫 蚊 虻 墜 乎 千 仞 之 谿 乃 始 翱 翔 而 成 其 容 牛 馬 墜 焉 碎 而 無 形 。 由 是 觀 之 則 大 者 不 便 重 者 創 深 兵 者 涉 死 而 取 生 陵 危 而 取 安 是 故 言 而 然 道 而 當 。

故 一 蚋 蠶 膚 不 寐 至 旦 半 糠 入 目 四 方 弗 治 。 所 謂 蔽 者 豈 必 障 於 帷 顽 隱 於 帷 薄 哉 ！ 周 平 弗 見 之 謂 蔽 。 故 病 視 而 目 弗 見 疾 聽 而 耳 弗 聞 蒙 故 知 能 與 其 所 聞 見 俱 盡 鬲 故 奠 務 行 事 與 其 任 力 俱 終 塞 故 四 發 上 統 而 不 續 而 消 亡 。 夫 道 者 必 有 應 而 後 至 事 者 必 有 德 而 後 成 。 夫 德 知 事 之 所 成 成 之 所 得 而 後 曰 我 能 成 之 成 無 為 得 無 來 詳 察 其 道 何 由 然 哉 。 迷 往 以 觀 今 是 以 知 其 未 能 。 彼 立 表 而 望 者 不 惑 按 法 而 割 者 不 疑 固 言 有 以 希 之 也 。 夫 望 而 無 表 割 無 法 其 惑 之 屬 耶 ？ 所 謂 惑 者 非 無 日 月 之 明 四 時 之 序 星 辰 之 行 也 因 乎 反 茲 而 之 惑 也 惑 故 疾 視 愈 亂 惇 而 易 方 兵 有 符 而 道 有 驗 備 必 豫 具 慮 必 蚤 定 下 因 地 利 制 以 五 行 左 木 右 金 前 火 後 水 中 土 營 軍 陳 士 不 失 其 宜 五 度 既 正 無 事 不 舉 招 搖 在 上 繕 者 作 下 取 法 於 天 四 時 求 象 春 用 蒼 龍 夏 用 赤 鳥 秋 用 白 虎 冬 用 元 武 。 天地 已 得 何 物 不 可 宰 。 理 之 所 居 謂 之 地 神 之 所 形 謂 之 天 。 知 天 故 能 一 舉 而 四 致 並 起 而 獨 成 鳥 乘 隨 隨 𨈳 蜚 垂 ● 。 故 昔 善 討 者 非 以 求 利 將 以 明 數 昔 善 戰 者 非 以 求 勝 將 以 明 勝 。 獨 不 見 夫 隱 者 乎 ？ 設 使 知 之 其 知 之 者 屈 已 知 之 矣 若 其 弗 知 者 雖 師 而 說 尚 不 曉 也 。 悲 乎 ！ 夫 蔽 象 鬲 塞 之 人 未 敗 而 崩 未 死 而 禽 。 設 兵 取 國 武 之 美 也 不 動 取 國 文 之 華 也 。 士 益 武 人 不 益 文 一 者 寡 愛 不 可 勝 論 。 耳 者 可 以 聽 調 聲 而 不 能 為 調 聲 目 者 可 以 視 異 形 而 不 能 為 異 形 口 者 可 以 道 神明 而 不 能 為 神明 。 故 先 王 之 服 師 術 者 呼 往 發 蒙 釋 約 解 刺 達 昏 開 明 而 且 知 焉 故 能 說 適 計 險 歷 越 踰 俗 軼 倫 越 等 知 略 之 見 遺 跋 眾 人 求 絕 紹 遠 難 之 在 前 者 能 當 之 難 之 在 後 者 能 章 之 要 領 天下 而 無 疏 遠 乎 敵 國 之 制 戰 勝 攻 取 之 道 應 物 而 不 窮 以 一 宰 萬 而 不 總 類 類 生 之 耀 名 之 所 在 究 賢 能 之 變 極 蕭 楯 之 元 謂 之 無 方 之 傳 著 乎 無 封 之 宇 。 制 事 內 不 能 究 其 形 者 用 兵 外 不 能 充 其 功 。 彼 兵 者 有 天 有 人 有 地 兵 極 人 人 極 地 地 極 天 天 有 勝 地 有 維 人 有 成 。 故 善 用 兵 者 慎 以 天 勝 以 地 維 以 人 成 。 王 者 明 白 何 設 不 可 圖 。 所 謂 天 者 非 以 無 驗 有 勝 非 以 日 勢 之 長 而 萬 物 之 所 受 服 者 邪 。 彼 天 生 物 而 不 物 者 其 原 陰 陽 也 四 時 生 長 收 藏 而 不 失 序 者 其 權 音 也 音 在 乎 不 可 傳 者 其 功 英 也 。 故 所 肄 學 兵 必 先 天 權 陳 以 五 行 戰 以 五 音 左 倍 宮 角 右 挾 商 羽 徵 君 為 隨 以 汉 無 素 之 眾 陸 溺 溺 人 。 故 能 往 來 竇 決 獨 金 而 不 連 絕 道 之 紀 亂 天 之 文 干 音 之 謂 違 物 之 情 天 之 不 綱 其 咎 燥 凶 。 欲 無 亂 逆 謹 司 天 英 天 英 各 失 三 軍 無 實 。 夫 不 英 而 實 孰 有 其 物 ？ 常 聖 博 古 今 復 一 日 者 天地 之 所 待 而 闔 耳 。 故 天 權 神 曲 五 音 術 兵 。 逸 言 曰 章 以 禍 福 若 合 符 節 。 凡 事 者 生 於 慮 成 於 務 失 於 驚 。

#@

 能 天 

原 聖 心 之 作 情 隱 微 而 後 起 散 無 方 而 求 監 焉 軼 元 眇 而 后 無 杭 澄 幽 而 思 謹 焉 截 六 際 而 不 絞 觀 乎 孰 莫 聽 乎 無 罔 極 乎 無 係 論 乎 窈 冥 湛 不 亂 紛 故 能 絕 塵 埃 而 立 乎 太 清 往 無 與 俱 來 無 與 偕 希 備 寡 屬 孤 而 不 伴 所 以 無 疵 保 然 獨 至 傳 未 有 之 將 然 領 無 首 之 即 次 度 十 五 而 用 事 量 往 來 而 廢 興 因 動 靜 而 結 生 能 天地 而 舉 措 自 然 形 也 不 可 改 也 奇 耦 數 也 不 可 增 減 也 成 敗 兆 也 非 而 長 也 。 故 其 得 道 以 立 者 地 能 立 之 其 得 道 以 仆 者 地 弗 能 立 也 其 得 道 以 安 者 地 能 安 之 其 得 道 以 危 者 地 弗 能 安 也 其 得 道 以 生 者 天 能 生 之 其 得 道 以 死 者 天 弗 能 生 也 其 得 道 以 存 者 天 能 存 之 其 得 道 以 亡 者 天 弗 能 存 也 。 彼 安 危 埶 也 存 亡 理 也 何 可 責 於 天 道 鬼神 奚 與 ？ 一 者 德 之 賢 也 聖 者 賢 之 愛 也 道 者 聖 之 所 吏 也 至 之 所 得 也 。 以 至 圖 弗 能 載 名 弗 能 舉 口 不 可 以 致 其 意 貌 不 可 以 立 其 狀 若 道 之 象 門 戶 是 也 。 賢 不 肖 愚 知 由 焉 出 入 而 弗 異 也 。 道 者 開 物 者 也 非 齊 物 者 也 。 故 聖 道 也 道 非 聖 也 。 道 者 通 物 者 也 聖 者 序 物 者 也 。 是 以 有 先 王 之 道 而 無 道 之 先 王 。 故 聖 人 者 後 天地 而 生 而 知 天地 之 始 先 天地 而 亡 而 知 天地 之 終 。 力 不 若 天地 而 知 天地 之 任 氣 不 若 陰 陽 而 能 為 之 經 不 若 萬 物 多 而 能 為 之 正 不 若 眾 美 麗 而 能 舉 善 指 過 焉 不 若 道 德 富 而 能 為 之 崇 不 若 神明 照 而 能 為 之 主 不 若 鬼神 潛 而 能 著 其 靈 不 若 金 石 固 而 能 燒 其 勁 不 若 方 圓 治 而 能 陳 其 形 。 昔 之 得 道 以 立 至 今 不 遷 者 四 時 太 山 是 也 其 得 道 以 危 至 今 不 可 安 者 苓 巒 堙 谿 橐 木 降 風 是 也 其 得 道 以 生 至 今 不 亡 者 日 月 星 辰 是 也 其 得 道 以 亡 至 今 不 可 存 者 苓 葉 遇 霜 朝 露 遭 日 是 也 。 故 聖 人 者 取 之 於 埶 而 弗 索 於 察 。 埶 者 其 專 而 在 己 者 也 察 者 其 散 而 之 物 者 也 。 物 乎 物 芬 芬 份 份 孰 不 從 一 出 ？ 至 一 易 故 定 審 於 人 觀 變 於 物 。 口 者 所 以 抒 心 誠 意 也 或 不 能 俞 受 究 曉 揚 其 所 謂 或 過 其 實 故 行 異 者 相 非 道 異 者 相 戾 。 詖 辭 者 革 物 者 也 聖 人 知 其 所 離 淫 辭 者 因 物 者 也 聖 人 知 其 所 合 詐 辭 者 沮 物 者 也 聖 人 知 其 所 飾 遁 辭 者 請 物 者 也 聖 人 知 其 所 極 正 辭 者 惠 物 者 也 聖 人 知 其 所 立 。 立 者 能 效 其 所 可 知 也 莫 能 道 其 所 不 及 。 明 諭 外 內 後 能 定 人 。 一 在 而 不 可 見 道 在 而 不 可 專 。 切 譬 于 淵 其 深 不 測 淩 淩 乎 泳 澹 波 而 不 竭 。 彼 雖 至 人 能 以 練 其 精 神 修 其 耳 目 整 飾 其 身 若 合 符 節 小 大 曲 制 無 所 遺 失 遠 近 邪 直 無 所 不 及 。 是 以 德 萬 人 者 謂 之 俊 德 千 人 者 謂 之 豪 德 百 人 者 謂 之 英 。 故 聖 者 言 之 凡 也 。

#@

 武 靈 王 

武 靈 王 問 龐 煥 曰 寡 人 聞 飛 語 流 傳 曰 百 戰 而 勝 非 善 之 善 者 也 不 戰 而 勝 善 之 善 者 也 。 願 聞 其 解 。 龐 煥 曰 工 者 貴 無 與 爭 故 大 上 用 計 謀 其 次 因 人 事 其 下 戰 克 。 用 計 謀 者 熒 惑 敵 國 之 主 使 變 更 淫 俗 哆 恭 憍 恣 而 無 聖 人 之 數 愛 人 而 與 無 功 而 爵 未 勞 而 賞 喜 則 釋 罪 怒 則 妄 殺 法 民 而 自 慎 少 人 而 自 至 繁 無 用 嗜 龜 占 高 義 下 合 意 內 之 人 。 所 謂 因 人 事 者 結 幣 帛 用 貨 財 閉 近 人 之 復 其 口 使 其 所 謂 是 者 盡 非 也 所 謂 非 者 盡 是 也 離 君 之 際 用 忠 臣 之 路 。 所 謂 戰 克 者 其 國 已 素 破 兵 從 而 攻 之 因 句 踐 用 此 而 吳 國 亡 楚 用 此 而 陳 蔡 舉 三 家 用 此 而 智 氏 亡 韓 用 此 而 東 分 。 今 世 之 言 兵 也 皆 強 大 者 必 勝 小 弱 者 必 滅 是 則 小 國 之 君 無 霸 王 者 而 萬 乘 之 主 無 破 亡 也 。 昔 夏 廣 而 湯 狹 殷 大 而 周 小 越 弱 而 吳 強 此 所 謂 不 戰 而 勝 善 之 善 者 也 此 陰 經 之 法 夜 行 之 道 天 武 之 類 也 。 今 或 僵 尸 百 萬 流 血 千 里 而 勝 未 決 也 以 為 功 計 之 每 已 不 若 。 是 故 聖 人 昭 然 獨 思 忻 然 獨 喜 。 若 夫 耳 聞 金 鼓 之 聲 而 希 功 目 見 旌 旗 之 色 而 希 陳 手 握 兵 刃 之 枋 而 希 戰 出 進 合 鬥 而 希 勝 是 襄 主 之 所 破 亡 也 。 武 靈 慨 然 歎 曰 存 亡 在 身 。 微 乎 哉 福 之 所 生 ！ 寡 人 聞 此 日 月 有 以 自 觀 。 昔 克 德 者 不 詭 命 得 要 者 其 言 不 眾 。

